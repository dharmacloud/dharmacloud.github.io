jsonp(1,{"name":"dc_zh","start":0},`^bk#vcpp_gupta<heading=笈多>【金剛能斷般若波羅蜜經】^au【隋 達磨笈多】
^ck1【法會因由】
如是我聞：一時
世尊聞者遊行勝林中，無親搏施與園中，大比丘眾共，半三十比丘百。
爾時，世尊前分時，上裙著已，器上絡衣持，聞者大城搏為入。
爾時，世尊聞者大城搏為行已，作已食作已，後食搏墮過，器上絡衣收攝，兩足洗，坐具世尊施設，如是座中跏趺結，直身作，現前念近住。
爾時，多比丘，若世尊彼詣到已，世尊兩足頂禮，世尊邊三右繞作已，一邊坐。
^ck2【善現啟請】
彼復時，命者善實，彼所如是眾聚集會坐。
爾時，命者善實起坐。一肩上著作已，右膝輪地著已，若世尊，彼合掌，向世尊邊如是言。
希有，世尊！乃至所有如來、應、正遍知，菩薩摩訶薩順攝，最勝順攝；乃至所有如來、應、正遍知，菩薩摩訶薩付囑，最勝付囑。
彼云何，世尊！菩薩乘發行，住應？云何修行應？云何心降伏應？
如是語已。世尊，命者善實邊如是言：善，善！善實！如是，如是！善實！如是，如是。
順攝，如來，菩薩摩訶薩最勝順攝；付囑，如來，菩薩摩訶薩最勝付囑。
彼，善實！聽善，善意念作，說當。如菩薩乘發行住應，如修行應，如心降伏應。
‘如是，世尊！’命者善實，世尊邊願欲聞。
^ck3【大乘正宗】
世尊於此言：「此，善實！菩薩乘發行，如是心發生應。
所有，善實！眾生，眾生攝攝已，卵生、若胎生、若濕生、若化生，若色、若無色，若想、若無想、若非想非無想，所有眾生界施設已，彼我一切無受餘涅槃界滅度應。
如是無量雖眾生滅度，無有一眾生滅度有。
彼何所因？若，善實！菩薩摩訶薩眾生想轉，不彼菩薩摩訶薩名說應。
彼何所因？不彼，善實！菩薩名說應，若眾生想轉，壽想若、人想若轉。
^ck4【妙行無住】
雖然復次時，善實！不菩薩摩訶薩事住施與應，無所住施與應。
不色住施與應，不聲、香、味、觸、法中住施與應。
如是，此，善實！菩薩摩訶薩施與應，如不相想亦住。
彼何所因？若，善實！菩薩摩訶薩不住與施，彼所，善實！福聚不可量受取。
彼何意念？善實！可前方虛空，量受取？
善實言：‘不如此，世尊！’
世尊言：‘如是右、後、高、下、上方，順不正方，普十方，可虛空量受取？’
善實言：‘不如此，世尊！’
世尊言：‘如是，如是！善實！如是，如是！若菩薩摩訶薩不住施與，彼所，善實！福聚不可量受取。’
雖然復次時，善實！如是菩薩乘發行施與應，如不相想亦住。
^ck5【如理實見】
彼何意念？善實！相具足如來見應？
善實言：‘不，世尊！相具足如來見應。’
彼何所因？若彼，如來相具足說；彼如是非相具足。
如是語已。世尊，命者善實邊如是言：
所有，善實！相具足，所有妄，所有不相具足，所有不妄，名此相不相如來見應。
^ck6【正信希有】
如是語已。命者善實，世尊邊如是言：
雖然，世尊！頗有眾生當有，未來世，後時、後長時、後分五百，正法破壞時中，轉時中，若此中，如是色類經中說中，實想發生當有？
世尊言：莫，善實！汝如是語：‘雖然，世尊！頗有眾生，當有未來世，後時、後長時、後分五百，正法破壞時中，轉時中，若此中，如是色類經中說中，實想發生當有？’
雖然復次時，善實！當有未來世，菩薩摩訶薩，後分五百，正法破壞時中，轉時中，戒究竟、功德究竟、智慧究竟。
（缺譯）
不，復次時，彼，善實！菩薩摩訶薩一佛親近供養當有，不一佛種植善根。
雖然復次時，善實！不一佛百千親近供養，不一佛百千種植善根，彼菩薩摩訶薩當有，
若此中，如是色類中，經句中說中，一心淨信亦得當。
知彼，善實！如來佛智；見彼，善實！如來佛眼。一切彼，善實！無量福聚生當取當。
彼何所因？不，善實！彼等菩薩摩訶薩我想轉，不眾生想、不壽想、不人想轉。
不亦彼等，善實！菩薩摩訶薩，法想轉，無法想轉；不亦彼等，想、無想轉不。
彼何所因？若，善實！彼等菩薩摩訶薩法想轉，彼如是，彼等我取有，眾生取、壽取、人取有。
若無法想轉，彼如是，彼等我取有，眾生取、壽取、人取有。
彼何所因？不，復次時，善實！菩薩摩訶薩法取應，不非法取應。
彼故，此義意，如來說，筏喻法本，解法如是捨應，何況非法。
^ck7【無得無說】
復次，世尊，命者善實邊如是言：
彼何意念？善實！有如來、應、正遍知，無上正遍知證覺？有復法如來說？
善實言：‘如我，世尊！世尊說義解我，無有一法若如來無上正遍知證覺；無有一法若如來說。’
彼何所因？若彼，如來法說，不可取，彼不可說，不彼法，非不法。
彼何因？無為法顯明聖人。
^ck8【依法出生】
世尊言：‘彼何意念？善實！若有善家子，若善家女，若此三千大千世界七寶滿作已，如來等，應等，正遍知等施與。彼何意念？善實！雖然，彼善家子，若善家女，若彼緣，多福聚生？
善實言：‘多，世尊！多，善逝！彼善家子，若善家女，若彼緣，多福聚生！’
彼何所因？若彼，世尊！福聚如來說，非聚彼。世尊！如來說福聚、福聚者。
世尊言：若復，善實！善家子，若善家女，若此三千大千世界七寶滿作已，如來等、應等、正遍知等施與。
若此法本，乃至四句等偈，受已，為他等分別廣說，此，彼緣，多過福聚生，無量、不可數。
彼何所因？此出，善實！如來、應、正遍知，無上正遍知；此生佛、世尊。
彼何所因？佛法、佛法者，善實！非佛法，如是彼；彼故說名佛法者。
^ck9【一相無相】
世尊言：彼何意念？善實！雖然，流入如是念：『我流入果得到。』？
善實言：「不如此，世尊！彼何所因？不彼，世尊！一入，彼故說名流入。不色入，不聲、不香、不味、不觸、不法入，彼故說名流入者。
彼若，世尊！流入如是念：『我流入果得到。』彼如是，彼所我取有，眾生取、壽取、人取有。
世尊言：彼何意念？善實！雖然，一來如是念：『我一來果得到』？
善實言：「不如此，世尊！彼何所因？不一來如是念：『我一來果得到。』彼何所因？彼有法若不入一來，彼故說名一來者。
世尊言：「彼何意念？善實！雖然，不來如是念：『我不來果得到。』？
善實言：「不如此，世尊！彼何所因？不彼有法若不來入，彼故說名不來者。」
世尊言：「彼何意念？善實！雖然，應如是念：『我應得到。』」？
善實言：‘不如此，世尊！彼何所因？不彼，世尊！有法若應名，彼故說名應者。彼若，世尊！應如是念：『我應得到。』如是彼所我取有，眾生取、壽取、人取有。
彼何所因？我是，世尊！如來、應、正遍知，無諍行最勝說，我此，世尊！應離欲。不我，世尊！如是念：『我此應者。』
若我，世尊！如是念：『我應得到。』不我如來記說：『無諍行最勝』，善實善家子無所行，彼故說名無諍行、無諍行者。
^ck10【莊嚴淨土】
世尊言：「彼何意念？善實！有一法若，如來燈作如來、應、正遍知受取？」。
善實言：「不如此，世尊！無一法，若如來燈作如來、應、正遍知受取。」
世尊言：「若有，善實！菩薩摩訶薩如是語：『我國土莊嚴成就我者。』彼不如語
彼何所因？國土莊嚴者，善實！不莊嚴彼如來說；彼故說名國土莊嚴者。
彼故此，善實！菩薩摩訶薩如是不住心發生應，不色住心發生應，不聲、香、味、觸、法住心發生應，無所住心發生應！
譬如，善實！丈夫有，此如是色我身有，譬如善高山王。彼何意念？善實！雖然，彼大我身有？！
善實言：「大，世尊！大，善逝！彼我身有。彼何所因？我身、我身者，世尊！不有，彼，如來說；彼故，說名我身者。不彼，世尊！有；彼故，說名我身者。」
^ck11【無為福勝】
世尊言：「彼何意念？善實！所有恒伽大河沙，彼所有，如是恒伽大河有，彼中若沙，雖然，彼多沙有？」
善實言：「彼如是所有，世尊！多，恒伽大河有，何況若彼中沙。」
世尊言：「欲我汝，善實！知我汝。所有彼中恒伽大河中沙有，彼所有世界有，如是婦女，若丈夫，若七寶滿作已，如來等、應等、正遍知等施與。彼何意念？善實！雖然，彼婦女，若丈夫，若彼緣，多福聚生？」
善實言：「多，世尊！多，善逝！彼婦女，若丈夫，若彼緣，多福聚生，無量、不可數。」
世尊言：「若復時，善實！善家子，若善家女，若彼所有世界七寶滿作已，如來等、應等、正遍知等施與。若此法本乃至四句等偈，受已，為他等分別廣說，此如是，彼緣，多過福聚生，無量、不可數！
^ck12【尊重正教】
雖然復次時，善實！此中地分，此法本乃至四句等偈，為他等說，若分別，若廣說，若彼地分支帝有天、人、阿脩羅世。
何復言，善實！若此法本，持當、讀當、誦當，他等及分別廣說當。
最勝彼希有具足當有。此中，善實！地分教師遊行，別異尊重處相似，共梵行。」
^ck13【如法受持】
如是語已。命者善實，世尊邊如是言：「何名此，世尊！法本？云何及如此持我？」
如是語已。世尊，命者善實邊如是言：「‘智慧彼岸到’名此，善實！法本，如是此持。彼何所因？若如是，善實！智慧彼岸到；如來說，彼如是非彼岸到；彼故，說名智慧彼岸到者
彼何意念？善實！雖然，有法若如來說？
善實言：「不如此，世尊！不有，世尊！法，若如來說。」
世尊言：「所有，善實！三千大千世界地塵有多有？」
善實言：「多，世尊！多，善逝！彼地塵。」
彼何所因？若彼，世尊！地塵如來說；非塵彼如來說；彼故，說名地塵者。若彼世界如來說；非界如來說；彼故說名世界者。
世尊言：「彼何意念？善實！三十二大丈夫相，如來、應、正遍知見應？」
善實言：「不如此，世尊！不三十二大丈夫相，如來、應、正遍知見應。彼何所因？所有，世尊！三十二大丈夫相，如來說；非相所有，如來說；彼故說名三十二大丈夫相者。」
世尊言：「若復時，善實！婦女，若丈夫，若日日恒伽河沙等我身捨，如是捨恒伽河沙等劫所有我身捨，若此法本乃至四句等偈，受已，為他等分別，此如是，彼緣，多過福聚生，無量、不可數。」
^ck14【離相寂滅】
爾時，命者善實，法疾轉力淚出，彼淚拭已，世尊邊如是言。
希有，世尊！最勝希有，善逝！所有此法本如來說，此我，世尊！智生，不我曾生來，如是色類法本聞先。
最勝，彼，世尊！希有具足眾生有當，若此經中說中，實想發生當。彼何所因？若此，世尊！實想；彼如是，非想；彼故，如來說實想、實想者。
不我，世尊！希有。若我此法本說中，信我、解我。若彼，世尊！眾生有當，未來世，此法本，受當、持當、讀當、誦當，他等及分別廣說當，彼最勝希有具足有當。
雖然復次時，世尊！不彼等菩薩摩訶薩我想轉當，不眾生想、不壽想、不人想轉當。
彼何所因？若彼，世尊！我想，彼如是非想；若及如是眾生想、壽想、人想，彼如是非想。
彼何所因？一切想遠離，此佛、世尊。」如是語已。世尊，命者善實邊如是言：
如是，如是！善實！如是，如是！如言汝。最勝希有具足彼眾生有當，若此經中說中，不驚當，不怖當，不畏當。
彼何所因？最勝彼岸到，此，善實！如來說；若及，善實！如來最勝彼岸到說，彼無量亦佛、世尊說；彼故，說名最勝彼岸到者。
雖然復次時，善實！若如來忍彼岸到，彼如是非彼岸到。
彼何所因？此時我，善實！惡王分別分肉割斷，不時我彼中時我想，若眾生想，若壽想，若人想，若不我有想非想有。
彼何所因？若我，善實！彼中時我想有，瞋恨想亦我彼中時有；眾生想、壽想、人想有，瞋恨想亦我彼中時有。
念知我，善實！過去世五百生，若我忍語仙人有，彼中亦我不想有，不眾生想、不壽想、不人想，不亦我有想非想有。
彼故此，善實！菩薩摩訶薩一切想捨離，無上正遍知心發生應，不色住心發生應，不聲、香、味、觸住心發生應，不法住、非無法住心發生應，無所住心發生應。
彼何所因？若無所住，彼如是住。彼故，如是如來說，不色住，菩薩摩訶薩施與應；不聲、香、味、觸、法住施與應。
雖然復次時，善實！菩薩摩訶薩如是捨施應，一切眾生為故。
彼何所因？若如是，善實！眾生想，彼如是非想。若如是，彼一切眾生如來說，彼如是非眾生。
彼何所因？真語，善實！如來，實語如來，不異語如來，如語如來，非不如語如來。
雖然復次時，善實！若如來法證覺說，若思惟，若不彼中實不妄。
譬如，善實！丈夫闇舍入，不一亦見。如是事墮，菩薩見應，若事墮施與。
譬如，善實！眼者丈夫，顯明夜日出，種種色見。如是菩薩摩訶薩見應，若事不墮施與。
雖然復次時，善實！若善家子、善家女，若此法本，受當、持當、讀當、誦當，為他等及分別廣說當。知彼，善實！如來佛智，見彼，善實！如來佛眼。一切彼，善實！眾生，無量福聚生當取當。
^ck15【持經功德】
若復時，善實！婦女，若丈夫，若前分時，恒伽河沙等我身捨，如是中分時，如是晚分時，恒伽河沙等我身捨。以此因緣，劫俱致那由多百千我身捨。
若此法本，聞已不謗，此如是，彼緣，多過福聚生，無量、不可數。何復言若寫已受持讀誦，為他等及分別廣說。
雖然復次時，善實！不可思、不可稱，此法本，彼不可思，如是果報觀察應。
此，善實！法本如來說，勝乘發行眾生為故，最勝乘發行眾生為故。
若此法本，受當、持當、讀當、誦當，為他等及分別廣說當。知彼，善實！如來佛智；見彼，善實！如來佛眼。
一切彼，善實！眾生，無量福聚具足有當，不可思、不可稱亦不可量福聚具足有當。一切彼，善實！眾生，我肩菩提持當有。
彼何所因？不能，善實！此法本，小信解者眾生聞，不我見者、不眾生見者、不壽見者、不人見者、不菩薩誓眾生能聞受，若持、若讀、若誦，若無是處有。
雖然復次時，善實！此中地分，此經廣說，供養彼地分有當天、人、阿脩羅世，禮右繞作及彼地分有當，支帝彼地分有當。
^ck16【能淨業障】
若彼，善實！善家子，若善家女，若此如是色類經，受當、持當、讀當、誦當，為他等及分別廣說當，彼輕賤有當極輕賤。
彼何所因？所有彼眾生，前生不善業作已，惡趣轉墮；所有現如是法中，輕賤盡當，佛菩提得當。
彼何所因？念知我，善實！過去世不可數劫，不可數過，燈作如來、應、正遍知，他他過，四八十佛俱致那由多百千有，若我親承供養，親承供養已，不遠離。若我，善實！彼佛、世尊親承供養已，不遠離。
若後時、後長時，後分五百，正法破壞時中，轉時中，此經受當、持當、讀當、誦當，為他等及分別廣說當。
此復時，善實！福聚邊，此前福聚，百上亦數不及，千上亦，百千上亦，俱致百千上亦，俱致那由多百千上亦，僧企耶亦，迦羅亦，算亦，譬喻亦，憂波泥奢亦，乃至譬喻亦不及。
若復，善實！彼等善家子、善家女，我福聚說，此所有彼善家子、善家女，若彼中時中福聚取當，猛眾生順到，心亂到。
雖然復次時，善實！不可思、不可稱，法本如來說，彼不可思，如是果報觀察應。
^ck17【究竟無我】
爾時，命者善實，世尊邊如是言：「云何，世尊！菩薩乘發行住應？云何修行應？云何心降伏？」
世尊言：「此，善實！菩薩乘發行，如是心發生應：『一切眾生，無我受餘涅槃界滅度應，如是一切眾生滅度，無有一眾生滅度有。』
彼何所因？若，善實！菩薩眾生想轉，彼不菩薩摩訶薩名說應；乃至人想轉，不彼菩薩摩訶薩名說應。
彼何所由？無有，善實！一法，菩薩乘發行名。
彼何意念？善實！有一法，若如來燈作如來、應、正遍知邊，無上正遍知證覺？
如是語已。命者善實，世尊邊如是言：「無有彼，世尊！一法，若如來燈作如來、應、正遍知邊，無上正遍知證覺。
如是語已。世尊，命者善實如是言：「如是，如是！善實！如是，如是！無有彼一法，若如來，燈作如來、應、正遍知邊，無上正遍知證覺。
若復，善實！一法，如來證覺有，不我燈作如來應正遍知記說：『有當汝行者，未來世，釋迦牟尼名，如來、應、正遍知。』者。
是故，此，善實！如來、應、正遍知，無有一法，若無上正遍知證覺，彼故，燈作如來、應、正遍知記說有當：『汝行者，未來世，釋迦牟尼名，如來、應、正遍知。』。
彼何所因？如來者，善實！真如故此即是；如來者，善實！不生法故此即是；世尊者，善實！道斷此即是；如來者，善實！畢竟不生故此即是。彼何所因？如是，彼實不生，若最勝義。
若有，善實！如是語：『如來、應、正遍知，無上正遍知證覺。』彼不如語，誹謗我。彼，善實！不實取。彼何所因？無有彼，善實！一法，若如來、應、正遍知，無上正遍知證覺。
若，善實！如來法證覺說，若不彼中實不妄，彼故如來說：『一切法，佛法者。』
彼何所因？一切法、一切法者，善實！一切彼非法，如來說；彼故，說名一切法者。
譬如，善實！丈夫有具足身、大身。
命者善實言：「若彼，世尊！如來，丈夫說具足身、大身；非身，彼，世尊！如來說；彼故，說名足身、大身者。」
世尊言：「如是，如是！善實！如是，如是！若菩薩如是語：『有眾生般涅槃滅度我。』不彼菩薩名說應。
彼何所因？有，善實！有一法若菩薩名？
善實言：「不如此，世尊！」。
世尊言：「眾生、眾生者，善實！非眾生，彼，如來說；彼故，說名眾生者。
彼故，如來說：『無我一切法，無眾生、無壽者、無長養者，無人一切法者。』
若，善實！菩薩如是語：『我佛土莊嚴成就。』彼亦如是不名說應。
彼何所因？國土莊嚴、國土莊嚴者，善實！非莊嚴，彼，如來說；彼故，說名國土莊嚴者。
若，善實！菩薩摩訶薩無我法、無我法者信解，彼，如來、應、正遍知，菩薩摩訶薩名說。
^ck18【一體同觀】
「彼何意念？善實！有如來肉眼？」
善實言：「如是，如是！世尊！有如來肉眼。」
世尊言：「彼何意念？善實！有如來天眼？」
善實言：「如是，如是！世尊！有如來天眼。」
世尊言：「彼何意念？善實！有如來慧眼？」
善實言：「如是，如是！世尊！有如來慧眼。」
世尊言：「彼何意念？善實！有如來法眼？」
善實言：「如是，如是！世尊！有如來法眼。」
世尊言：「彼何意念？善實！有如來佛眼？」
善實言：「如是，如是！世尊！有如來佛眼。」
世尊言：「善，善！善實！彼何意念？善實！所有恒伽大河沙，雖然彼沙，彼，如來說？」
善實言：「如是，如是！世尊！如是，如是！善逝！說彼如來彼沙。」
世尊言：「彼何意念？善實！所有恒伽大河沙，彼所有恒伽大河有，所有彼中沙，彼所有及世界有，多彼世界有？」
善實言：「多，世尊！多，善逝！彼世界有。」
世尊言：「所有，善實！彼中世界中眾生，彼等我種種有心流注知。
彼何所因？心流注、心流注者，善實！非流注，此，如來說；彼故，說名心流注者。
彼何所因？過去，善實！心不可得，未來心不可得，現在心不可得。
^ck19【法界通化】
「彼何意念？善實！若有善家子，若善家女，若三千大千世界七寶滿作已施與，雖然，彼善家子，若善家女，若彼緣，多福聚生？」
善實言：「多，世尊！多，善逝！」
世尊言：「如是，如是，善實！如是，如是！多。彼善家子，若善家女，若彼緣，多福聚生，無量、不可數。
福聚、福聚者，善實！非聚，彼，如來說；彼故，說名福聚者。若復，善實！福聚有，不如來說福聚、福聚者。
^ck20【離色離相】
「彼何意念？善實！色身成就如來見應？」
善實言：「不如此，世尊！非色身成就如來見應。
彼何所因？色身成就、色身成就者，世尊！非成就，此，如來說；彼故，說名色身成就者。」
世尊言：「彼何意念？善實！相具足如來見應？」
善實言：「不如此，世尊！非相具足如來見應。
彼何所因？此，世尊！相具足，如來說；非相具足，如來說；彼故，說名相具足者。」
^ck21【非說所說】
世尊言：「彼何意念？善實！雖然，如來如是念：『我法說』？」
善實言：「不如此，世尊！不如來如是念：『我法說。』」
世尊言：「若我，善實！如是語：『如來法說。』誹謗我。彼，善實！不實取。
彼何所因？法說、法說者，善實！無有法，若法說名可得。」
爾時，命者善實，世尊邊如是言：「雖然，世尊！當有未來，頗有眾生，後時、後長時、後分五百，正法破壞時中，轉時中，若此如是色類法說，聞已信當有？」
世尊言：「不彼，善實！眾生，非不眾生。
彼何所因？眾生、眾生者，善實！一切彼非眾生，彼，如來說；彼故，說名眾生者。
^ck22【無法可得】
彼何意念？善實！雖然，有法若如來無上正遍知證覺？
命者善實言：「無有彼，世尊！有法若如來無上正遍知。」
世尊言：「如是，如是！善實！如是，如是！微小彼中法無有、不可得，彼故說名無上正遍知者。
^ck23【淨心行善】
雖然復次時，善實！平等正法，彼不中有不平等，彼故說名無上正遍知者。
無我故、無壽故、無眾生故、無人故，平等。無上正遍知，一切善法證覺。
善法、善法者，善實！非法，如是彼，如來說；彼故，說名善法者。
^ck24【福智無比】
若復，善實！所有三千大千世界須彌山王，彼所有聚七寶普散，如來、應、等正遍知施與。
若此智慧彼岸到，乃至四句等偈，受已，為他等分別，此，善實！福聚，彼前者福聚，百上亦數不及，千上亦，百千上亦，俱致百千上亦，俱致那由他百千上亦，僧企耶亦，迦羅亦，算亦，譬喻亦，憂波泥奢亦，乃至譬喻亦不及。
^ck25【化無所化】
彼何意念？善實！雖然，如來如是念：『我眾生度脫』？不，復彼，善實！如是見應。
彼何所因？有無，善實！無有一眾生若如來度脫。若復，善實！有，如是眾生有，若彼如來度脫。彼如是，如來我取有，眾生取、壽取、人取有。
我取、我取者，善實！非取，此，如來說；彼小兒凡夫生取。
小兒凡夫生、小兒凡夫生者，善實！非生，彼，如來說；彼故，說名小兒凡夫生者。
^ck26【法身非相】
彼何意念？善實！相具足如來見應？。
善實言：「不如此，世尊！如我，世尊說義解我，不相具足如來見應。」
世尊言：「善，善！善實！如是，如是！善實！如如語汝，不相具足如來見應。彼何所因？彼復，善實！相具足如來見應；有彼王轉輪，如來有；彼故，不相具足如來見應。此相非相故，如來見應。」
爾時，命者善實世尊邊如是言：「如我，世尊！世尊說義解我，不相具足如來見應。」
爾時，世尊彼時此伽陀說：
若我色見，若我聲求，邪解脫行，不我見彼。
法體佛見應，法身彼如來，法體及不識，故彼不能知。
^ck27【無斷無滅】
彼何意念？善實！相具足，如來無上正遍知證覺？
不，善實！相具足，如來無上正不，復彼，善實！如是見應。彼何所因？遍知證覺。
復時，彼，善實！有如是語：『菩薩乘發行，有法破滅，施設斷。』不，復，善實！如是見應。
彼何所因？不菩薩乘發行有法破滅，施設不斷。
^ck28【不受不貪】
若復，善實！善家子，若善家女，若恒伽河沙等世界七寶滿作已施與。
若菩薩摩訶薩無我、無生中，法中忍得。此如是，彼緣，多過福聚生。
不，復，善實！菩薩福聚取應。
命者善實言：「不，世尊！菩薩福聚取應？」
世尊言：「取應，善實！不取應，彼故說名取應。
^ck29【威儀寂靜】
雖然復次時，善實！若有如是語：『如來去、若不去、若住、若坐、若臥、若如法。』不我，善實！說義解。
彼何所因？如來者，善實！說名無所去、無所來，彼故說名如來、應、正遍知者。
^ck30【一合理相】
若復，善實！善家子，若善家女，若所有三千大千世界地塵，彼如是色類墨作已，乃至如是不可數，譬如最小聚。彼何意念？善實！雖然，彼多最小聚有？
善實言：如是，如是！世尊！
若彼最小聚有。彼何所因？彼，世尊！聚有，不世尊說最小聚者。
彼何所因？若彼，世尊！最小聚說；非聚，彼，如來說；彼故，說名最小聚者。
若及如來說三千大千世界者；非界，如來說；彼故，說名三千大千世界者。
彼何所因？彼，世尊！界有，彼如是摶取有。若如是，如來摶取說；非取，彼，如來說；彼故，說名摶取者。
世尊言：摶取，如是，善實！不世俗語，不可說，非法，非非法，彼小兒凡夫生取。
^ck31【知見不生】
彼何所因？若此有，善實！如是說：『我見，如來說，眾生見、壽見、人見，如來說。』雖然，彼，善實！正說語？
善實言：不如此，世尊！不如此，善逝！。
彼何所因？若彼，世尊！我見，如來說；非見，彼，如來說；彼故，說名我見者。
世尊言：如是，此，善實！菩薩乘發行，一切法知應，見應，信解應。如信解，如無法想亦住。
彼何所因？法想、法想者，善實！非想，此，如來說；彼故，說名法想者。
^ck32【應化非真】
若復時，善實！菩薩摩訶薩無量無數世界七寶滿中作已，如來等、應等、正遍知等施與。
若善家子，若善家女，若如是智慧彼岸到，乃至四句等偈，受持、分別、讀誦，為他等及分別廣說。此如是，彼緣，多過福聚生，無量、不可數。
云何及廣說？如不廣說，彼故說名廣說。
星、翳、燈、幻，露、泡、夢、電，雲見如是，此有為者。
此語，世尊歡喜，上座善實，彼及比丘、比丘尼、優婆塞、優婆夷，彼天、人、阿脩羅、乾闥婆等，聞世尊說，大歡喜。

^bk#vcpp_xuanzang<heading=玄奘>【能斷金剛般若波羅蜜多經】^au【唐三藏法師玄奘譯】
^ck1【法會因由】
如是我聞：一時，
薄伽梵在室羅筏，住誓多林給孤獨園，與大苾芻眾千二百五十人俱。
爾時，世尊於日初分，整理裳服，執持衣缽，入室羅筏大城乞食。
時薄伽梵，於其城中，行乞食已，出還本處。飯食訖，收衣缽，洗足已，於食後時，敷如常座，結跏趺坐，端身正願，住對面念。
時，諸苾芻來詣佛所。到已，頂禮世尊雙足，右遶三匝，退坐一面。
^ck2【善現啟請】
具壽善現亦於如是眾會中坐。
爾時眾中，具壽善現，從座而起，偏袒一肩，右膝著地，合掌恭敬，而白佛言：
希有，世尊，乃至如來、應、正等覺，能以最勝攝受，攝受諸菩薩摩訶薩；乃至如來、應、正等覺，能以最勝付囑，付囑諸菩薩摩訶薩。
世尊！諸有發趣菩薩乘者，應云何住？云何修行？云何攝伏其心？
作是語已，爾時，世尊告具壽善現曰：善哉、善哉！善現，如是、如是，如汝所說，
乃至如來、應、正等覺，能以最勝攝受，攝受諸菩薩摩訶薩；乃至如來、應、正等覺，能以最勝付囑，付囑諸菩薩摩訶薩。
是故，善現，汝應諦聽，極善作意，吾當為汝分別解說！諸有發趣菩薩乘者，應如是住、如是修行、如是攝伏其心。
具壽善現白佛言：「如是，世尊！」願樂欲聞。 
^ck3【大乘正宗】
佛言：善現，諸有發趣菩薩乘者，應當發趣如是之心，
所有諸有情，有情攝所攝，若卵生、若胎生、若濕生、若化生、若有色、若無色、若有想、若無想、若非有想非無想，乃至有情界施設所施設，如是一切，我當皆令於無餘依妙涅槃界而般涅槃；
雖度如是無量有情，令滅度已，而無有情得滅度者。
何以故？善現，若諸菩薩摩訶薩有情想轉，不應說名菩薩摩訶薩。
所以者何？善現，若諸菩薩摩訶薩，不應說言有情想轉，如是命者想、士夫想、補特伽羅想、意生想、摩納婆想、作者想、受者想轉，當知亦爾。何以故？善現，無有少法，名為發趣菩薩乘者。
^ck4【妙行無住】
復次，善現，若菩薩摩訶薩，不住於事應行布施，都無所住應行布施；
不住於色應行布施，不住聲、香、味、觸、法應行布施。
善現，如是菩薩摩訶薩，如不住相想應行布施。
何以故？善現，若菩薩摩訶薩都無所住而行布施，其福德聚不可取量。
佛告善現：於汝意云何，東方虛空，可取量不？
善現答言：不也，世尊！
善現！如是南西北方、四維上下、周遍十方一切世界虛空，可取量不？
善現答言：不也，世尊！
佛言：善現，如是、如是！若菩薩摩訶薩都無所住而行布施，其福德聚不可取量，亦復如是。
善現，菩薩如是如不住相想應行布施。
^ck5【如理實見】
佛告善現：於汝意云何，可以諸相具足觀如來不？
善現答言：不也，世尊，不應以諸相具足觀於如來！
何以故？如來說諸相具足，即非諸相具足。
說是語已，佛復告具壽善現言：
善現！乃至諸相具足，皆是虛妄！乃至非相具足，皆非虛妄！如是以相、非相應觀如來！
^ck6【正信希有】
說是語已，具壽善現復白佛言：
世尊！頗有有情於當來世，後時、後分、後五百歲，正法將滅時分轉時，聞說如是色經典句，生實想不？
佛告善現：勿作是說：『頗有有情於當來世，後時、後分、後五百歲，正法將滅時分轉時，聞說如是色經典句，生實想不？』
然復，善現，有菩薩摩訶薩於當來世，後時、後分、後五百歲，正法將滅時分轉時，具足尸羅、具德、具慧；
（缺譯）
復次，善現，彼菩薩摩訶薩非於一佛所承事供養、非於一佛所種諸善根，
然復，善現，彼菩薩摩訶薩於其非一百千佛所承事供養、於其非一百千佛所種諸善根。
乃能聞說如是色經典句，當得一淨信心。
善現！如來以其佛智，悉已知彼；如來以其佛眼，悉已見彼。善現！如來悉已覺彼一切有情當生無量無數福聚、當攝無量無數福聚。
何以故？善現！彼菩薩摩訶薩無我想轉、無有情想、無命者想、無士夫想、無補特伽羅想、無意生想、無摩納婆想、無作者想、無受者想轉；
善現！彼菩薩摩訶薩無法想轉、無非法想轉、無想轉亦無非想轉。
所以者何？善現！若菩薩摩訶薩有法想轉，彼即應有我執、有情執、命者執、補特伽羅等執；
若有非法想轉，彼亦應有我執、有情執、命者執、補特伽羅等執。
何以故？善現！不應取法、不應取非法！
是故，如來密意而說筏喻法門。諸有智者，法尚應斷，何況非法！
^ck7【無得無說】
佛復告具壽善現言：
善現，於汝意云何，頗有少法，如來、應、正等覺證得阿耨多羅三藐三菩提耶，頗有少法，如來、應、正等覺是所說耶？
善現答言：世尊，如我解佛所說義者，無有少法，如來、應、正等覺證得阿耨多羅三藐三菩提，亦無有少法，是如來應正等覺所說。
何以故？世尊，如來、應、正等覺所證、所說、所思惟法，皆不可取、不可宣說，非法、非非法。
何以故？以諸賢聖補特伽羅皆是無為之所顯故。
^ck8【依法出生】
佛告善現：於汝意云何，若善男子或善女人，以此三千大千世界盛滿七寶，持用布施，是善男子或善女人，由此因緣所生福聚寧為多不？
善現答言：甚多，世尊！甚多，善逝！是善男子或善女人，由此因緣所生福聚其量甚多！
何以故？世尊！福德聚福德聚者，如來說為非福德聚，是故如來說名福德聚福德聚。
佛復告善現言：善現，若善男子或善女人以此三千大千世界盛滿七寶持用布施；
若善男子或善女人，於此法門乃至四句伽陀，受持、讀誦、究竟通利，及廣為他宣說開示、如理作意，由是因緣所生福聚甚多於前，無量無數。 
何以故？一切如來、應、正等覺阿耨多羅三藐三菩提皆從此經出，諸佛世尊皆從此經生。
所以者何？善現，諸佛法諸佛法者，如來說為非諸佛法，是故如來說名諸佛法諸佛法。
^ck9【一相無相】
佛告善現：於汝意云何，諸預流者頗作是念『我能證得預流果』不？
善現答言：不也，世尊！諸預流者不作是念『我能證得預流之果』！何以故？世尊，諸預流者無少所預，故名預流；不預色、聲、香、味、觸、法，故名預流。
世尊，若預流者作如是念『我能證得預流之果』，即為執我、有情、命者、士夫、補特伽羅等。
佛告善現：於汝意云何，諸一來者頗作是念『我能證得一來果』不？
善現答言：「不也，世尊！諸一來者不作是念『我能證得一來之果』！何以故？世尊！以無少法證一來性，故名一來。」
佛告善現：「於汝意云何，諸不還者頗作是念『我能證得不還果』不？」
善現答言：「不也，世尊！諸不還者不作是念『我能證得不還之果』！何以故？世尊！以無少法證不還性，故名不還。」
佛告善現：「於汝意云何，諸阿羅漢頗作是念『我能證得阿羅漢』不？」
善現答言：「不也，世尊！諸阿羅漢不作是念『我能證得阿羅漢性』。何以故？世尊，以無少法名阿羅漢，由是因緣名阿羅漢。世尊，若阿羅漢作如是念『我能證得阿羅漢性』，即為執我、有情、命者、士夫、補特伽羅等。
所以者何？世尊！如來、應、正等覺說我得無諍住，最為第一。世尊！我雖是阿羅漢永離貪欲，而我未曾作如是念：『我得阿羅漢永離貪欲』。
世尊，我若作如是念『我得阿羅漢永離貪欲』者，如來不應記說我言，『善現善男子得無諍住，最為第一！』以都無所住，是故如來說名無諍住無諍住！」
^ck10【莊嚴淨土】
佛告善現：「於汝意云何，如來昔在然燈如來、應、正等覺所，頗於少法有所取不？」
善現答言：「不也，世尊！如來昔在然燈如來、應、正等覺所，都無少法而有所取。」
佛告善現：若有菩薩作如是言，『我當成辦佛土功德莊嚴。』如是菩薩非真實語！
何以故？善現，佛土功德莊嚴佛土功德莊嚴者，如來說非莊嚴，是故如來說名佛土功德莊嚴佛土功德莊嚴。
是故，善現，菩薩如是都無所住應生其心，不住於色應生其心，不住非色應生其心，不住聲、香、味、觸、法應生其心，不住非聲、香、味、觸、法應生其心，都無所住應生其心。
佛告善現：「如有士夫，具身大身，其色自體，假使譬如妙高山王。善現！於汝意云何，彼之自體為廣大不？」
善現答言：「彼之自體廣大，世尊！廣大，善逝！ 何以故？世尊，彼之自體，如來說非彼體，故名自體；非以彼體，故名自體。 」
^ck11【無為福勝】
佛告善現：「於汝意云何，乃至殑伽河中所有沙數，假使有如是沙等殑伽河，是諸殑伽河沙寧為多不？」
善現答言：「甚多，世尊！甚多，善逝！諸殑伽河尚多無數，何況其沙！」
佛言：「善現，吾今告汝、開覺於汝，假使若善男子或善女人，以妙七寶盛滿爾所殑伽河沙等世界，奉施如來、應、正等覺。善現，於汝意云何，是善男子或善女人，由此因緣所生福聚寧為多不？」
善現答言：「甚多，世尊！甚多，善逝！是善男子或善女人，由此因緣所生福聚其量甚多！」
佛復告善現：「若以七寶盛滿爾所沙等世界，奉施如來、應、正等覺；若善男子或善女人，於此法門乃至四句伽他，受持、讀誦、究竟通利，及廣為他宣說開示、如理作意。由此因緣所生福聚，甚多於前無量無數。
^ck12【尊重正教】
復次，善現，若地方所，於此法門乃至為他宣說開示四句伽他，此地方所，尚為世間諸天、及人、阿素洛等之所供養，如佛靈廟。
何況有能於此法門，具足究竟書寫、受持、讀誦、究竟通利，及廣為他宣說開示，如理作意！
如是有情成就最勝希有功德！此地方所大師所住，或隨一一尊重處所若諸有智、同梵行者。」
^ck13【如法受持】
說是語已，具壽善現復白佛言：「世尊，當何名此法門，我當云何奉持？」
作是語已，佛告善現言：「具壽，今此法門名為『能斷金剛般若波羅蜜多』。如是名字，汝當奉持。何以故？善現，如是般若波羅蜜多，如來說為非般若波羅蜜多，是故如來說名般若波羅蜜多。」
佛告善現：「於汝意云何，頗有少法如來可說不？」
善現答言：「不也，世尊！無有少法如來可說。」
佛告善現：「乃至三千大千世界大地微塵，寧為多不？」
善現答言：「此地微塵甚多，世尊，甚多，善逝！」
佛言：「善現，大地微塵如來說非微塵，是故如來說名大地微塵；諸世界如來說非世界，是故如來說名世界。」
佛告善現：「於汝意云何，應以三十二大士夫相觀於如來應正等覺不？」
善現答言：「不也，世尊，不應以三十二大士夫相觀於如來應正等覺！何以故？世尊三十二大士夫相，如來說為非相，是故如來說名三十二大士夫相。」 
佛復告善現言：「假使若有善男子或善女人，於日日分，捨施殑伽河沙等自體，如是經殑伽河沙等劫數捨施自體；復有善男子或善女人，於此法門乃至四句伽他受持、讀誦、究竟通利，及廣為他宣說開示、如理作意。由是因緣所生福聚，甚多於前，無量無數。」
^ck14【離相寂滅】
爾時，具壽善現聞法威力，悲泣墮淚，俛仰捫淚而白佛言：
「甚奇希有，世尊！最極希有，善逝！如來今者所說法門，普為發趣最上乘者作諸義利，普為發趣最勝乘者作諸義利！世尊，我昔生智以來，未曾得聞如是法門！
世尊，若諸有情聞說如是甚深經典，生真實想，當知成就最勝希有！何以故？世尊，諸真實想真實想者，如來說為非想，是故如來說名真實想真實想。
世尊，我今聞說如是法門，領悟、信解，未為希有。若諸有情於當來世，後時、後分、後五百歲，正法將滅時分轉時，當於如是甚深法門，領悟、信解、受持、讀誦、究竟通利，及廣為他宣說開示、如理作意，當知成就最勝希有！
何以故？世尊，彼諸有情無我想轉、無有情想、無命者想、無士夫想、無補特伽羅想、無意生想、無摩納婆想、無作者想、無受者想轉。
所以者何？世尊，諸我想即是非想，諸有情想、命者想、士夫想、補特伽羅想、意生想、摩納婆想、作者想、受者想，即是非想。
何以故？諸佛世尊，離一切想。」作是語已，爾時，世尊告具壽善現言：
「如是、如是！善現，若諸有情聞說如是甚深經典，不驚、不懼、無有怖畏，當知成就最勝希有！
何以故？善現，如來說最勝波羅蜜多謂般若波羅蜜多。善現，如來所說最勝波羅蜜多，無量諸佛世尊所共宣說，故名最勝波羅蜜多。如來說最勝波羅蜜多，即非波羅蜜多，是故如來說名最勝波羅蜜多。
復次，善現，如來說忍辱波羅蜜多，即非波羅蜜多，是故如來說名忍辱波羅蜜多。
何以故？善現，我昔過去世曾為羯利王斷支節肉。我於爾時都無我想、或有情想、或命者想、或士夫想、或補特伽羅想、或意生想、或摩納婆想、或作者想、或受者想。我於爾時都無有想，亦非無想。
何以故？善現，我於爾時若有我想，即於爾時應有恚想；我於爾時若有有情想、命者想、士夫想、補特伽羅想、意生想、摩納婆想、作者想、受者想、即於爾時應有恚想。
何以故？善現，我憶過去五百生中，曾為自號忍辱仙人。我於爾時，都無我想，無有情想、無命者想、無士夫想、無補特伽羅想、無意生想、無摩納婆想、無作者想、無受者想。我於爾時都無有想，亦非無想。
是故，善現，菩薩摩訶薩遠離一切想應發阿耨多羅三藐三菩提心，不住於色應生其心，不住非色應生其心，不住聲、香、味、觸、法應生其心，不住非聲、香、味、觸、法應生其心，都無所住應生其心。
何以故？善現，諸有所住，則為非住！是故如來說：『諸菩薩應無所住而行布施，不應住色、聲、香、味、觸、法而行布施。』
復次，善現，菩薩摩訶薩為諸有情作義利故，應當如是棄捨、布施。
何以故？善現，諸有情想即是非想；一切有情，如來即說為非有情。
善現，如來是實語者、諦語者、如語者、不異語者。
復次，善現，如來現前等所證法、或所說法、或所思法，即於其中非諦非妄。
善現，譬如士夫入於闇室，都無所見。當知菩薩若墮於事，謂墮於事而行布施，亦復如是。
善現，譬如明眼士夫，過夜曉已，日光出時見種種色。當知菩薩不墮於事，謂不墮事而行布施，亦復如是。
復次，善現，若善男子或善女人於此法門受持、讀誦、究竟通利，及廣為他宣說開示、如理作意，則為如來以其佛智悉知是人，則為如來以其佛眼悉見是人，則為如來悉覺是人。如是有情，一切當生無量福聚。
^ck15【持經功德】
復次，善現，假使善男子或善女人，日初時分以殑伽河沙等自體布施，日中時分復以殑伽河沙等自體布施，日後時分亦以殑伽河沙等自體布施，由此異門，經於俱胝那庾多百千劫以自體布施；
若有聞說如是法門，不生誹謗。由此因緣所生福聚，尚多於前無量無數。何況能於如是法門具足畢竟書寫、受持、讀誦、究竟通利及廣為他宣說開示、如理作意！
复次，善现，如是法门不可思议、不可称量！应当希冀不可思议所感异熟！
善現，如來宣說如是法門，為欲饒益趣最上乘諸有情故、為欲饒益趣最勝乘諸有情故！
善現，若有於此法門受持、讀誦、究竟通利，及廣為他宣說開示、如理作意，即為如來以其佛智悉知是人，即為如來以其佛眼悉見是人，則為如來悉覺是人！
如是有情一切成就無量福聚！皆當成就不可思議、不可稱量無邊福聚！善現，如是一切有情，其肩荷擔如來無上正等菩提！
何以故？善現，如是法門，非諸下劣信解有情所能聽聞！非諸我見、非諸有情見、非諸命者見、非諸士夫見、非諸補特伽羅見、非諸意生見、非諸摩納婆見、非諸作者見、非諸受者見所能聽聞！此等若能受持、讀誦、究竟通利、及廣為他宣說開示、如理作意，無有是處！
復次，善現，若地方所聞此經典，此地方所當為世間諸天及人、阿素洛等之所供養，禮敬右遶，如佛靈廟！
^ck16【能淨業障】
復次，善現，若善男子或善女人，於此經典受持、讀誦、究竟通利及廣為他宣說開示、如理作意，若遭輕毀、極遭輕毀。
所以者何？善現，是諸有情宿生所造諸不淨業，應感惡趣，以現法中遭輕毀故，宿生所造諸不淨業皆悉消盡，當得無上正等菩提！
何以故？善現，我憶過去於無數劫、復過無數，於然燈如來、應、正等覺先、復過先，曾值八十四俱胝那庾多百千諸佛，我皆承事！既承事已，皆無違犯！善現，我於如是諸佛世尊皆得承事，既承事已，皆無違犯！
若諸有情後時、後分、後五百歲，正法將滅時分轉時，於此經典受持、讀誦、究竟通利、及廣為他宣說開示、如理作意。
善現，我先福聚於此福聚，百分計之所不能及，如是千分、若百千分、若俱胝百千分、若俱胝那庾多百千分、若數分、若計分、若算分、若喻分、若鄔波尼殺曇分，亦不能及！
善現，我若具說當於爾時是善男子或善女人所生福聚，乃至是善男子是善女人所攝福聚，有諸有情則便迷悶、心惑狂亂！
是故，善現，如來宣說如是法門不可思議、不可稱量！應當希冀不可思議所感異熟！」 
^ck17【究竟無我】
爾時，具壽善現復白佛言：「世尊，諸有發趣菩薩乘者，應云何住、云何修行、云何攝伏其心？」
佛告善現：「諸有發趣菩薩乘者，應當發起如是之心，『我當皆令一切有情於無餘依妙涅槃界而般涅槃。雖度如是一切有情令滅度已，而無有情得滅度者。』
何以故？善現，若諸菩薩摩訶薩有情想轉，不應說名菩薩摩訶薩！所以者何？若諸菩薩摩訶薩不應說言有情想轉，如是命者想、士夫想、補特伽羅想、意生想、摩納婆想、作者想、受者想轉，當知亦爾！
何以故？善現，無有少法，名為發趣菩薩乘者！」
佛告善現：「於汝意云何，如來昔於然燈如來、應、正等覺所，頗有少法能證阿耨多羅三藐三菩提不？」
作是語已，具壽善現白佛言：「世尊，如我解佛所說義者，如來昔於然燈如來、應、正等覺所，無有少法能證阿耨多羅三藐三菩提！」
說是語已，佛告具壽善現言：「如是、如是！善現，如來昔於然燈如來、應、正等覺所，無有少法能證阿耨多羅三藐三菩提！ 
何以故？善現！如來昔於然燈如來、應、正等覺所，若有少法能證阿耨多羅三藐三菩提者，然燈如來、應、正等覺不應授我記言：『汝摩納婆，於當來世，名釋迦牟尼如來、應、正等覺。』
善現，以如來無有少法，能證阿耨多羅三藐三菩提！是故，然燈如來、應、正等覺授我記言：『汝摩納婆，於當來世，名釋迦牟尼如來、應、正等覺。』
所以者何？善現，言如來者，即是真實真如增語；言如來者，即是無生法性增語！言如來者，即是永斷道路增語！言如來者，即是畢竟不生增語！何以故？善現，若實無生，即最勝義！
善現，若如是說『如來應正等覺能證阿耨多羅三藐三菩提』者，當知此言為不真實！所以者何？善現，由彼謗我，起不實執！何以故？善現，無有少法，如來、應、正等覺能證阿耨多羅三藐三菩提！
善現，如來現前等所證法、或所說法、或所思法，即於其中，非諦非妄。是故如來說一切法皆是佛法！
善現，一切法一切法者，如來說非一切法，是故如來說名一切法一切法！」
佛告善現：「譬如士夫，具身大身。」
具壽善現即白佛言：「世尊，如來所說士夫具身大身，如來說為非身，是故說名具身大身。」
佛言：「善現，如是、如是！若諸菩薩作如是言『我當滅度無量有情』，是則不應說名菩薩！
何以故？善現，頗有少法，名菩薩不？」
善現答言：「不也，世尊！無有少法，名為菩薩！」
佛告善現：「有情有情者，如來說非有情，故名有情。
是故如來說，『一切法無有有情、無有命者、無有士夫、無有補特伽羅等』。
善現，若諸菩薩作如是言：『我當成辦佛土功德莊嚴』，亦如是說。
何以故？善現，佛土功德莊嚴佛土功德莊嚴者，如來說非莊嚴，是故如來說名佛土功德莊嚴佛土功德莊嚴。
善現，若諸菩薩於無我法、無我法深信解者，如來、應、正等覺說為菩薩、菩薩！」
^ck18【一體同觀】
佛告善現：「於汝意云何，如來等現有肉眼不？」
善現答言：「如是，世尊！如來等現有肉眼！」
佛言：「善現，於汝意云何，如來等現有天眼不？」
善現答言：「如是，世尊！如來等現有天眼！」
佛言：「善現，於汝意云何，如來等現有慧眼不？」
善現答言：「如是，世尊！如來等現有慧眼！」
佛言：「善現，於汝意云何，如來等現有法眼不？」
善現答言：「如是，世尊！如來等現有法眼！」
佛言：「善現，於汝意云何，如來等現有佛眼不？」
善現答言：「如是，世尊！如來等現有佛眼！」
佛告善現：「於汝意云何，乃至殑伽河中所有諸沙，如來說是沙不？」
善現答言：「如是，世尊！如是，善逝！如來說是沙！」
佛言：「善現，於汝意云何，乃至殑伽河中所有沙數，假使有如是等殑伽河，乃至是諸殑伽河中所有沙數，假使有如是等世界，是諸世界寧為多不？」
善現答言：「如是，世尊！如是，善逝！是諸世界，其數甚多！」
佛言：「善現，乃至爾所諸世界中所有有情，彼諸有情各有種種，其心流注，我悉能知。
何以故？善現，心流注心流注者，如來說非流注，是故如來說名心流注心流注！
所以者何？善現，過去心不可得、未來心不可得、現在心不可得！」
^ck19【法界通化】
佛告善現：「於汝意云何，若善男子或善女人，以此三千大千世界盛滿七寶，奉施如來、應、正等覺，是善男子或善女人，由是因緣所生福聚寧為多不？」
善現答言：「甚多，世尊！甚多，善逝！」
佛言：「善現，如是、如是！彼善男子或善女人，由此因緣所生福聚，其量甚多！
何以故？善現，若有福聚，如來不說福聚福聚！」
^ck20【離色離相】
佛告善現：「於汝意云何，可以色身圓實觀如來不？」
善現答言：「不也，世尊！不可以色身圓實觀於如來！
何以故？世尊色身圓實色身圓實者，如來說非圓實，是故如來說名色身圓實色身圓實！」
佛告善現：「於汝意云何，可以諸相具足觀如來不？」
善現答言：「不也，世尊！不可以諸相具足觀於如來！
何以故？世尊諸相具足諸相具足者，如來說為非相具足，是故如來說名諸相具足諸相具足！」
^ck21【非說所說】
佛告善現：「於汝意云何，如來頗作是念：『我當有所說法』耶？」
（缺譯）
「善現，汝今勿當作如是觀！何以故？善現，若言如來有所說法，即為謗我，為非善取！
何以故？善現，說法說法者，無法可得，故名說法！ 」
爾時，具壽善現白佛言：「世尊，於當來世，後時、後分、後五百歲，正法將滅時分轉時，頗有有情聞說如是色類法已，能深信不？」
佛言：「善現，彼非有情，非不有情！
何以故？善現，一切有情者，如來說非有情，故名一切有情！」
^ck22【無法可得】
佛告善現∶「於汝意云何，頗有少法，如來、應、正等覺現證無上正等菩提耶？」
具壽善現白佛言：「世尊，如我解佛所說義者，無有少法，如來、應、正等覺現證無上正等菩提！」
佛言：「善現，如是、如是！於中少法無有、無得，故名無上正等菩提！
^ck23【淨心行善】
復次，善現，是法平等，於其中間，無不平等，故名無上正等菩提！
以無我性、無有情性、無命者性、無士夫性、無補特伽羅等性平等故，名無上正等菩提！一切善法無不現證、一切善法無不妙覺！
善現，善法善法者，如來一切說為非法，是故如來說名善法善法！
^ck24【福智無比】
復次，善現，若善男子或善女人集七寶聚，量等三千大千世界其中所有妙高山王，持用布施；
若善男子或善女人，於此般若波羅蜜多經中乃至四句伽他，受持、讀誦、究竟通利，及廣為他宣說開示、如理作意。善現！前說福聚於此福聚，百分計之所不能及，如是千分、若百千分、若俱胝百千分、若俱胝那庾多百千分、若數分、若計分、若算分、若喻分、若烏波尼殺曇分亦不能及！」
^ck25【化無所化】
佛告善現：「於汝意云何，如來頗作是念『我當度脫諸有情』耶？善現，汝今勿當作如是觀！
何以故？善現，無少有情如來度者！善現，若有有情如來度者，如來即應有其我執、有有情執、有命者執、有士夫執、有補特伽羅等執！
善現，我等執者，如來說為非執，故名我等執，而諸愚夫異生，強有此執！
善現，愚夫異生者，如來說為非生，故名愚夫異生！」
^ck26【法身非相】
佛告善現：「於汝意云何，可以諸相具足觀如來不？」
善現答言：「如我解佛所說義者，不應以諸相具足觀於如來！」
佛言：「善現，善哉、善哉，如是、如是！如汝所說，『不應以諸相具足觀於如來。』善現，若以諸相具足觀如來者，轉輪聖王應是如來。是故，不應以諸相具足觀於如來，如是應以諸相非相觀於如來！」
（缺譯）
爾時，世尊而說頌曰：
「諸以色觀我、以音聲尋我，彼生履邪斷，不能當見我。
應觀佛法性，即導師法身，法性非所識，故彼不能了。」
^ck27【無斷無滅】
佛告善現：「於汝意云何，如來、應、正等覺以諸相具足現證無上正等覺耶？
善現，汝今勿當作如是觀！何以故？善現，如來、應、正等覺不以諸相具足現證無上正等菩提！
復次，善現，如是發趣菩薩乘者，頗施設少法若壞、若斷耶？善現，汝今勿當作如是觀！
諸有發趣菩薩乘者，終不施設少法若壞、若斷！
^ck28【不受不貪】
復次，善現，若善男子或善女人以殑伽河沙等世界盛滿七寶，奉施如來、應、正等覺；
若有菩薩於諸無我、無生法中，獲得堪忍，由是因緣所生福聚，甚多於彼！
復次，善現，菩薩不應攝受福聚！」
具壽善現即白佛言：「世尊，云何菩薩不應攝受福聚？」
佛言：「善現，所應攝受，不應攝受，是故說名所應攝受。
^ck29【威儀寂靜】
復次，善現，若有說言『如來若去、若來、若住、若坐、若臥』，是人不解我所說義！
何以故？善現，言如來者，即是真實、真如增語，都無所去，無所從來，故名如來、應、正等覺！
^ck30【一合理相】
復次，善現，若善男子或善女人，乃至三千大千世界大地極微塵量等世界，即以如是無數世界色像為墨如極微聚。善現，於汝意云何，是極微聚寧為多不？」
善現答言：「是極微聚甚多，世尊，甚多，善逝！
何以故？世尊，若極微聚是實有者，佛不應說為極微聚！
所以者何？如來說極微聚，即為非聚，故名極微聚！
如來說三千大千世界，即非世界，故名三千大千世界！
何以故？世尊，若世界是實有者，即為一合執！如來說一合執，即為非執，故名一合執！」
佛言：「善現，此一合執，不可言說、不可戲論，然彼一切愚夫異生，強執是法！
^ck31【知見不生】
何以故？善現！若作是言，『如來宣說我見、有情見、命者見、士夫見、補特伽羅見、意生見、摩納婆見、作者見、受者見。』於汝意云何，如是所說為正語不？」
善現答言：「不也，世尊！不也，善逝！如是所說非為正語！
所以者何？如來所說我見、有情見、命者見、士夫見、補特伽羅見、意生見、摩納婆見、作者見、受者見，即為非見，故名我見乃至受者見！」
佛告善現：「諸有發趣菩薩乘者，於一切法，應如是知、應如是見、應如是信解，如是不住法想！
何以故？善現，法想法想者，如來說為非想，是故如來說名法想法想！ 
^ck32【應化非真】
復次，善現，若菩薩摩訶薩以無量無數世界盛滿七寶，奉施如來、應、正等覺；
若善男子或善女人，於此般若波羅蜜多經中乃至四句伽他，受持、讀誦、究竟通利、如理作意，及廣為他宣說開示，由此因緣所生福聚甚多於前，無量無數！
云何為他宣說開示？如不為他宣說開示，故名為他宣說開示！」
爾時世尊而說頌曰：「諸和合所為，如星翳燈幻，露泡夢電雲，應作如是觀！」
時薄伽梵說是經已，尊者善現及諸苾芻、苾芻尼、鄔波索迦、鄔波斯迦，并諸世間天、人、阿素洛、健達縛等，聞薄伽梵所說經已，皆大歡喜，信受奉行。

^bk#vcpp_yijing<heading=義淨>【佛說能斷金剛般若波羅蜜多經】^au【唐三藏沙門義淨譯】
^ck1【法會因由】
如是我聞：一時，
薄伽梵在名稱大城戰勝林施孤獨園，與大苾芻眾千二百五十人俱，及大菩薩眾。
爾時，世尊於日初分時，著衣持缽，入城乞食。
次第乞已，還至本處。飯食訖，收衣缽，洗足已，於先設座，跏趺端坐，正念而住。
時，諸苾芻來詣佛所，頂禮雙足，右繞三匝，退坐一面。
^ck2【善現啟請】
（缺譯）
爾時，具壽妙生在大眾中，承佛神力，即從座起，偏袒右肩，右膝著地，合掌恭敬，白佛言：
希有，世尊！希有，善逝！如來、應、正等覺，能以最勝利益，益諸菩薩；能以最勝付囑，囑諸菩薩。
世尊！若有發趣菩薩乘者，云何應住？云何修行？云何攝伏其心?
佛告妙生：善哉、善哉！如是、如是！如汝所說，
如來以勝利益，益諸菩薩；以勝付囑，囑諸菩薩。
妙生，汝應諦聽，極善作意，吾當為汝分別解說！若有發趣菩薩乘者，應如是住、如是修行、如是攝伏其心。」
妙生言：「唯然，世尊！」願樂欲聞。
^ck3【大乘正宗】
佛告妙生∶若有發趣菩薩乘者，當生如是心，
所有一切眾生之類，若卵生、胎生、濕生、化生、若有色、無色、有想、無想、非有想非無想，盡諸世界所有眾生，如是一切，我皆令入無餘涅槃而滅度之；
雖令如是無量眾生證圓寂已，而無有一眾生入圓寂者。
何以故？妙生，若菩薩有眾生想者，則不名菩薩。
所以者何？由有我想、眾生想、壽者想，更求趣想故。
^ck4【妙行無住】
復次，妙生，菩薩不住於事應行布施，不住隨處應行布施；
不住色、聲、香、味、觸、法，應行布施。
妙生，菩薩如是布施，乃至相想亦不應住。
何以故？由不住施，福聚難量。
妙生！於汝意云何，東方虛空，可知量不？
妙生言：不爾，世尊！ 
南西北方、四維上下、十方虛空，可知量不？
妙生言：不爾，世尊！
妙生！菩薩行不住施所得福聚，不可知量，亦復如是。
（缺譯）
^ck5【如理實見】
妙生！於汝意云何，可以具足勝相觀如來不？
妙生言：不爾，世尊，不應以勝相觀於如來！
何以故？如來說勝相，即非勝相。
（缺譯）
妙生！所有勝相，皆是虛妄！若無勝相，即非虛妄！是故應以勝相、無相觀於如來！
^ck6【正信希有】
妙生言：
世尊！頗有眾生，於當來世，後五百歲，正法滅時，聞說是經，生實信不？
佛告妙生：莫作是說：『頗有眾生，於當來世，後五百歲，正法滅時，聞說是經，生實信不？』
妙生！當來之世有諸菩薩具戒、具德、具慧；
（缺譯）
而彼菩薩，非於一佛承事供養、植諸善根，
已於無量百千佛所而行奉事，植諸善根。
是人乃能於此經典，生一信心。
妙生！如來悉知是人、悉見是人。彼諸菩薩當生、當攝無量福聚。
何以故？由彼菩薩無我想、眾生想、壽者想、更求趣想；
彼諸菩薩非法想、非非法想、非想非無想。
何以故？若彼菩薩有法想，即有我執、有情執、壽者執、更求趣執。
若有非法想，彼亦有我執、有情執、壽者執、更求趣執。
妙生！是故，菩薩不應取法、不應取非法！
以是義故，如來密意宣說筏喻法門。諸有智者，法尚應捨，何況非法！
^ck7【無得無說】
（缺譯）
妙生，於汝意云何，如來於無上菩提有所證不，復有少法是所說不？
妙生言：如我解佛所說義，如來於無上菩提實無所證，亦無所說。
何以故？佛所說法不可取、不可說，彼非法、非非法。
何以故？以諸聖者皆是無為所顯現故。
^ck8【依法出生】
妙生，於汝意云何，若善男子善女人，以滿三千大千世界七寶持用布施，得福多不？
妙生言：甚多，世尊！
何以故？此福聚者則非是聚，是故如來說為福聚福聚。
妙生，若有善男子善女人以滿三千大千世界七寶持用布施；
若復有人，能於此經乃至一四句頌，若自受持、為他演說，以是因緣所生福聚極多於彼無量無數。
何以故？妙生，由諸如來無上等覺從此經出，諸佛世尊從此經生。
是故，妙生，佛法者，如來說非佛法，是名佛法。
^ck9【一相無相】
妙生，於汝意云何，諸預流者頗作是念『我得預流果』不？
妙生言：不爾，世尊！何以故？諸預流者無法可預，故名預流；不預色、聲、香、味、觸、法，故名預流。
世尊，若預流者作是念『我得預流果』者，則有我執、有情、壽者、更求趣執。 
妙生，於汝意云何，諸一來者頗作是念『我得一來果』不？ 
妙生言：「不爾，世尊！何以故？由彼無有少法證一來性，故名一來。」
「妙生，於汝意云何，諸不還者頗作是念『我得不還果』不？」
妙生言：「不爾，世尊！何以故？由彼無有少法證不還性，故名不還。」
「妙生，於汝意云何，諸阿羅漢頗作是念『我得阿羅漢果』不？」
妙生言：「不爾，世尊！由彼無有少法名阿羅漢。世尊，若阿羅漢作是念『我得阿羅漢果』者，則有我執、有情、壽者、更求趣執。
世尊！如來說我得無諍住中最為第一。世尊！我是阿羅漢離於欲染，而實未曾作如是念：『我是阿羅漢』。
世尊，若作是念『我得阿羅漢』者，如來即不說我妙生『得無諍住最為第一』。以都無所住，是故說我得無諍住得無諍住！」
^ck10【莊嚴淨土】
「妙生，於汝意云何，如來昔在然燈佛所，頗有少法是可取不？」
妙生言：「不爾，世尊！如來於然燈佛所，實無可取。」
「妙生，若有菩薩作如是語『我當成就莊嚴國土』者，此為妄語！
何以故？莊嚴佛土者，如來說非莊嚴，由此說為國土莊嚴。
是故，妙生，菩薩不住於事、不住隨處、不住色、聲、香、味、觸、法應生其心；應生不住事心，應生不住隨處心，應生不住色、聲、香、味、觸、法心。
「妙生！譬如有人，身如妙高山王。於意云何，是身為大不？」
妙生言：「甚大，世尊！何以故？彼之大身，如來說為非身，以彼非有，說名為身。」
^ck11【無為福勝】
「妙生，於汝意云何，如弶伽河中所有沙數，復有如是沙等弶伽河，此諸河沙寧為多不？」
妙生言：「甚多，世尊！河尚無數，況復其沙！」
「妙生，我今實言告汝，若復有人以寶滿此河沙數量世界，奉施如來，得福多不？」
妙生言：「甚多，世尊！」
「妙生，若復有人，於此經中受持一頌，并為他說，而此福聚勝前福聚無量無邊。
^ck12【尊重正教】
妙生！若國土中，有此法門，為他解說，乃至四句伽他，當知此地，即是制底，一切天、人、阿蘇羅等皆應右繞而為敬禮。
何況盡能受持、讀誦！
當知是人，則為最上第一希有！又此方所即為有佛，及尊重弟子。」
^ck13【如法受持】
（缺譯）
（缺譯） 
「妙生，於汝意云何，頗有少法是如來所說不？」
妙生言：「不爾，世尊！無有少法是如來所說。」
「妙生，三千大千世界所有地塵，是為多不？」
妙生言：「甚多，世尊！」
「何以故？諸地塵佛說非塵，故名地塵；此諸世界佛說非界，故名世界。」
「妙生，於汝意云何，可以三十二大丈夫相觀如來不？」
妙生言：「不爾，世尊，不應以三十二相觀於如來！何以故？三十二相，佛說非相，是故說為大丈夫相。」
「妙生，若有男子女人，以弶伽河沙等身命布施；若復有人，於此經中受持一頌，并為他說。其福勝彼，無量無數。」
^ck14【離相寂滅】
爾時，妙生聞說是經，深解義趣，涕淚悲泣而白佛言：
「希有，世尊！我從生智以來，未曾得聞如是深經！」「世尊，當何名此經，我等云何奉持？」佛告妙生：「是經名為『般若波羅蜜多』，如是應持。何以故？佛說般若波羅蜜多，則非般若波羅蜜多。」
世尊，若復有人聞說是經，生實想者，當知是人最上希有！世尊，此實想者，即非實想，是故如來說名實想實想。
世尊，我聞是經，心生信解，未為希有。若當來世，有聞是經，能受持者，是人則為第一希有！
何以故？彼人無我想、眾生想、壽者想、更求趣想。
所以者何？世尊，我想、眾生想、壽者想、更求趣想，即是非想。
所以者何？諸佛世尊，離諸想故。」
「妙生，如是、如是！若復有人得聞是經，不驚、不怖、不畏，當知是人第一希有！
何以故？妙生，此最勝波羅蜜多是如來所說，諸波羅蜜多如來說者，即是無邊佛所宣說，是故名為最勝波羅蜜多。
妙生，如來說忍辱波羅蜜多，即非忍辱波羅蜜多。
何以故？如我昔為羯陵伽王割截支體時，無我想、眾生想、壽者想、更求趣想。我無是想，亦非無想。
所以者何？我有是想者，應生瞋恨。
妙生，又念過去，於五百世作忍辱仙人。我於爾時，無如是等想。
是故，應離諸想發趣無上菩提之心，不應住色、聲、香、味、觸、法，都無所住而生其心；不應住法，不應住非法應生其心。
何以故？若有所住，即為非住！是故佛說：『菩薩應無所住而行布施。』 
妙生，菩薩為利益一切眾生，應如是布施。
此眾生想即為非想；彼諸眾生即非眾生。何以故？諸佛如來離諸想故。
妙生，如來是實語者、如語者、不誑語者、不異語者。
妙生，如來所證法及所說法，此即非實非妄。
妙生，若菩薩心住於事而行布施，如人入闇則無所見；
若不住事而行布施，如人有目，日光明照，見種種色。是故菩薩不住於事應行其施。 
妙生，若有善男子、善女人能於此經受持、讀誦、為他演說，如是之人，佛以智眼悉知、悉見，當生當攝無量福聚。
^ck15【持經功德】
妙生，若有善男子、善女人，初日分以弶伽河沙等身布施，中日分復以弶伽河沙等身布施，後日分亦以弶伽河沙等身布施，如是無量百千萬億劫以身布施；
若復有人聞此經典，不生毀謗。其福勝彼。何況書寫、受持、讀誦、為人解說！
妙生，是经有不可思议、不可称量无边功德！
如來為發大乘者說、為發最上乘者說！
若有人能受持、讀誦、廣為他說，如來悉知、悉見是人！
皆得成就不可量、不可稱、不可思議福業之聚！當知是人，則為以肩荷負如來無上菩提！
何以故？妙生，若樂小法者,則著我見、眾生見、壽者見、更求趣見，是人若能讀誦、受持此經，無有是處！
妙生，所在之處若有此經，當知此處則是制底一切世間天、人、阿蘇羅所應恭敬，作禮圍繞，以諸香花供養其處！ 
^ck16【能淨業障】
妙生，若有善男子善女人，於此經典受持、讀誦、演說之時，或為人輕辱。
何以故？妙生，當知是人於前世中造諸惡業，應墮惡道，由於現在得遭輕辱，此為善事，能盡惡業，速至菩提故！
妙生！我憶過去過無數劫，在然燈佛先，得值八十四億那庾多佛，悉皆供養承事，無違背者！
若復有人於後五百歲，正法滅時，能於此經受持、讀誦、解其義趣、廣為他說，
所得功德，以前功德比此功德百分不及一，千萬億分、算分、勢分、比數分、因分、乃至譬喻，亦不能及！
妙生，我若具說受持讀誦此經功德，或有人聞，心則狂亂，疑惑不信！
妙生，當知是經不可思議！其受持者應當希望不可思議所生福聚！」
^ck17【究竟無我】
復次，妙生白佛言：「世尊，若有發趣菩薩乘者，應云何住、云何修行、云何攝伏其心？」
 佛告妙生：「若有發趣菩薩乘者，當生如是心，『我當度脫一切眾生 悉皆令入無餘涅槃 雖有如是無量眾生證於圓寂 而無有一眾生證圓寂者。』
何以故？妙生，若菩薩有眾生想者，則不名菩薩！
所以者何？妙生，實無有法，可名發趣菩薩乘者！」
「妙生，於汝意云何，如來於然燈佛所，頗有少法是所證不？」
妙生言：「如來於然燈佛所，無法可證而得菩提！」
佛言：「如是、如是！妙生，實無有法，如來於然燈佛所，有所證悟得大菩提！
若證法者，然燈佛則不與我授記：『摩納婆！汝於來世，當得作佛，號釋迦牟尼。』
以無所得故，然燈佛與我授記：『當得作佛，號釋迦牟尼。』
何以故？妙生，言如來者，即是實性真如之異名也！
妙生，若言『如來證得無上正等覺』者，是為妄語！何以故？實無有法，如來證得無上正覺！
妙生，如來所得正覺之法，此即非實非虛。是故佛說一切法者，即是佛法！
妙生，一切法一切法者，如來說為非法，是故如來說一切法者，即是佛法！」
「妙生，譬如丈夫，其身長大。」
妙生言：「世尊，如來說為大身者，即說為非身，是名大身。」
佛告妙生：「如是、如是！若菩薩作是語『我當度眾生令寂滅』者，則不名菩薩！
妙生，頗有少法，名菩薩不？」
答言：「不爾，世尊！」
（缺譯）
妙生，是故如來說，『一切法無我、無眾生、無壽者、無更求趣』。
妙生，若有菩薩言：『我當成就佛土嚴勝佛土嚴勝』者，
如來說為非是嚴勝，是故如來說為嚴勝。
妙生，若有信解一切法無性、一切法無性者，如來說名真是菩薩、菩薩！」
^ck18【一體同觀】
「妙生，於汝意云何，如來有肉眼不？」
妙生言：「如是，世尊！如來有肉眼！」
「如來有天眼不？」
「如是，世尊！如來有天眼！」
「如來有慧眼不？」
「如是，世尊！如來有慧眼！」
「如來有法眼不？」
「如是，世尊！如來有法眼！」
「如來有佛眼不？」
「如是，世尊！如來有佛眼！」
（缺譯）
（缺譯）
「妙生，於汝意云何，如弶伽河中所有沙數，復有如是沙等弶伽河，隨諸河沙有爾所世界，是為多不？」
妙生言：「甚多，世尊！」 
「妙生，此世界中所有眾生種種性行，其心流轉，我悉了知。
何以故？妙生，心陀羅尼者，如來說為無持，由無持故，心遂流轉！
何以故？妙生，過去心不可得、未來心不可得、現在心不可得！」
^ck19【法界通化】
「妙生，於汝意云何，若人以滿三千大千世界七寶布施，是人得福多不？」
妙生言：「甚多，世尊！」
（缺譯）
妙生，若此福聚是福聚者，如來則不說為福聚福聚！」
^ck20【離色離相】
「妙生，於汝意云何，可以色身圓滿觀如來不？」
「不爾，世尊！不應以色身圓滿觀於如來！
何以故？色身圓滿色身圓滿者，如來說非圓滿，是故名為色身圓滿！」
「妙生，可以具相觀如來不？」
「不爾，世尊！不應以具相觀於如來！
何以故？諸具相者，如來說非具相，是故如來說名具相！」
^ck21【非說所說】
「妙生，於汝意云何，如來作是念：『我說法』耶？」
（缺譯）
「汝勿作是見！若言如來有所說法者，則為謗我！
何以故？言說法說法者，無法可說，是名說法！」
妙生白佛言：「世尊，於當來世，頗有眾生，聞說是經，生信心不？」
佛告妙生：「有生信者，彼非眾生，非非眾生！
何以故？眾生眾生者，如來說非眾生，是名眾生！」
^ck22【無法可得】
「妙生！於汝意云何，佛得無上正等覺時，頗有少法所證不？」 
妙生言：「實無有法，是佛所證！」
佛告妙生：「如是、如是！此中無有少法可得，故名無上正等菩提！
^ck23【淨心行善】
妙生，是法平等，無有高下，故名無上正等菩提！
以無我、無眾生、無壽者、無更求趣性，其性平等，故名無上正等菩提！一切善法皆正覺了，故名無上正等正覺！
妙生，善法者，如來說為非法，故名善法！
^ck24【福智無比】
妙生，若三千大千世界中所有諸妙高山王，如是等七寶聚，有人持用布施；
若復有人於此經中乃至一四句頌，若自受持及為他說。以前福聚比此福聚，假令分此以為百分，彼亦不能及一分，或千分億分、算分、勢分、數分、因分，乃至譬喻亦不能及一！」
^ck25【化無所化】
「妙生，於汝意云何，如來度眾生不？汝莫作是見『如來度眾生』！
何以故？曾無有一眾生是如來度者！若有眾生是如來度者，如來則有我見、眾生見、壽者見、更求趣見！
妙生，我等執者，如來說為非執，而諸愚夫，妄為此執！
妙生，愚夫眾生，如來說為非生，故名愚夫眾生！」
^ck26【法身非相】
「妙生，於汝意云何，應以具相觀如來不？」
「不爾，世尊！不應以具相觀於如來！」
「妙生，若以具相觀如來者，轉輪聖王應是如來。是故，不應以具相觀於如來，應以諸相非相觀於如來！」
（缺譯）
爾時，世尊而說頌曰：
「若以色見我、以音聲求我，是人起邪觀，不能當見我。
應觀佛法性，即導師法身，法性非所識，故彼不能了。」
^ck27【無斷無滅】
「妙生，諸有發趣菩薩乘者，其所有法是斷滅不？
汝莫作是見！何以故？
（缺譯）
趣菩薩乘者，其法不失！
^ck28【不受不貪】
妙生，若有男子女人，以滿弶伽河沙世界七寶布施；
若復有人，於無我理、不生法中，得忍解者，所生福聚極多於彼，無量無數！
妙生，菩薩不應取其福聚！」
妙生言：「菩薩豈不取福聚耶？」
佛告妙生∶「是應正取，不應越取，是故說取。 
^ck29【威儀寂靜】
妙生，如有說言『如來若來、若去、若坐、若臥』者，是人不解我所說義！
何以故？妙生，都無去來，故名如來！
^ck30【一合理相】
妙生，若有男子女人以三千大千世界土地碎為墨塵。妙生，於汝意云何，是極微聚寧為多不？」 
妙生言：「甚多，世尊！
何以故？若聚性是實者，如來不說為極微聚極微聚！
何以故？極微聚者，世尊說為非極微聚，故名極微聚！
世尊，如來所說三千大千世界，說為非世界，故名三千大千世界！
何以故？若世界實有，如來則有聚執！佛說聚執者，說為非聚執，是故說為聚執！」
「妙生，此聚執者，是世言論，然其體性，實無可說，但是愚夫異生之所妄執！
^ck31【知見不生】
妙生，如有說云，『佛說我見、眾生見、壽者見、更求趣見』者，是為正說為不正耶？」
妙生言：「不爾，世尊！
何以故？若有我見如來說者，即是非見，故名我見！」
「妙生，諸有發趣菩薩乘者，於一切法應如是知、如是見、如是解！如是解者乃至法想，亦無所住！
何以故？妙生，法想法想者，如來說為非想，故名法想法想！
^ck32【應化非真】
妙生，若有人以滿無量無數世界七寶持用布施；
若復有人能於此經乃至受持、讀誦四句伽他，令其通利，廣為他人正說其義，以是因緣所生福聚極多於彼，無量無數！
云何正說？無法可說，是名正說！」
爾時世尊說伽他曰：「一切有為法，如星翳燈幻，露泡夢電雲，應作如是觀！」 
爾時，薄伽梵說是經已，具壽妙生及諸菩薩摩訶薩、苾芻、苾芻尼、鄔波索迦、鄔波斯迦，一切世間天、人、阿蘇羅等，皆大歡喜，信受奉行。
`)