jsonp(7,{"name":"dc","start":18845},`勝妙過汝所修安那般那念者。」
^cb206c12佛說此經已，諸比丘聞佛所說，歡喜奉行。
^n806【八〇六】^cb206c14如是我聞：
一時，佛住舍衛國祇樹給孤獨園。
^cb206c15爾時，世尊於晨朝時著衣持鉢，入舍衛城乞食。
食已，還精舍，舉衣鉢，洗足已，持尼師檀入安陀林，
坐一樹下，晝日禪思。
^cb206c18時，尊者罽賓那亦晨朝時著衣持鉢，入舍衛城乞食。
還，舉衣鉢，洗足已，持尼師檀入安陀林，
於樹下坐禪，去佛不遠，正身不動，身心正直，勝妙思惟。
^cb206c21爾時，眾多比丘晡時從禪覺，往詣佛所，
稽首禮佛足，退坐一面。
^cb206c23佛語諸比丘：「汝等見尊者罽賓那不？
去我不遠，正身端坐，身心不動，住勝妙住。」
^cb206c25諸比丘白佛：「世尊！
我等數見彼尊者正身端坐，善攝其身，
不傾不動，專心勝妙。」
^cb206c26佛告諸比丘：「若比丘修習三昧，身心安住，
不傾不動，住勝妙住者，此比丘得此三昧，
不勤方便，隨欲即得。」
^cb206c29諸比丘白佛：「何等三昧，比丘得此三昧，
身心不動，住勝妙住？」
^cb207a1佛告諸比丘：「若比丘依止聚落，晨朝著衣持鉢，
入村乞食已，還精舍，舉衣鉢，洗足已，入林中，
若閑房、露坐，思惟繫念，乃至息滅觀察善學，
是名三昧，若比丘端坐思惟，身心不動，住勝妙住。」
^cb207a6佛說此經已，諸比丘聞佛所說，歡喜奉行。
^n807【八〇七】^cb207a8如是我聞：
一時，佛住一奢能伽羅林中。
^cb207a9爾時，世尊告諸比丘：「我欲二月坐禪，諸比丘勿復往來，唯除送食比丘及布薩時。」
爾時，世尊作是語已，即二月坐禪，無一比丘敢往來者，唯除送食及布薩時。
^cb207a12爾時，世尊坐禪二月過已，從禪覺，於比丘僧前坐，
告諸比丘：「若諸外道出家來問汝等：『沙門瞿曇於二月中云何坐禪？』
汝應答言：『如來二月以安那般那念坐禪思惟住。』
所以者何？我於此二月念安那般那，多住思惟，
入息時念入息如實知，出息時念出息如實知。
若長若短，一切身覺入息念如實知，一切身覺出息念如實知。
身行休息入息念如實知，乃至滅出息念如實知。
我悉知已，我時作是念：『此則麁思惟住，
我今於此思惟止息已，當更修餘微細修住而住。』
^cb207a23「爾時，我息止麁思惟已，即更入微細思惟，多住而住。
時，有三天子，極上妙色，過夜來至我所。
一天子作是言：『沙門瞿曇時到。』
復有一天子言：『此非時到，是時向至。』
第三天子言：『非為時到，亦非時向至，此則修住，是阿羅訶寂滅耳！』」
^cb207a28佛告諸比丘：「若有正說，聖住、天住、梵住、
學住、無學住、如來住，學人所不得當得，
不到當到，不證當證，無學人現法樂住者，
謂安那般那念，此則正說。
所以者何？安那般那念者，是聖住、天住、
梵住，乃至無學現法樂住。」
^cb207b4佛說此經已，諸比丘聞佛所說，歡喜奉行。
^n808【八〇八】^cb207b6如是我聞：
一時，佛住迦毘羅越尼拘律樹園中。
^cb207b7爾時，釋氏摩訶男詣尊者迦磨比丘所，
禮迦磨比丘足已，退坐一面，語迦磨比丘言：「云何？
尊者迦磨！學住者為即是如來住耶？
為學住異、如來住異？」
^cb207b10迦磨比丘答言：「摩訶男！
學住異、如來住異。
摩訶男！學住者，斷五蓋多住。
如來住者，於五蓋已斷已知，斷其根本，
如截多羅樹頭，更不生長，於未來世成不生法。
^cb207b14「一時，世尊住一奢能伽羅林中。
爾時，世尊告諸比丘：『我欲於此一奢能伽羅林中二月坐禪，
汝諸比丘勿使往來，唯除送食比丘及布薩時……』
廣說如前，乃至『無學現法樂住。
以是故知，摩訶男！
學住異、如來住異。』」
^cb207b19釋氏摩訶男聞迦磨比丘所說歡喜，從座起去。
^n809【八〇九】^cb207b21如是我聞：
一時，佛住金剛聚落跋求摩河側薩羅梨林中。
^cb207b22爾時，世尊為諸比丘說不淨觀，讚歎不淨觀言：
「諸比丘修不淨觀，多修習者，得大果大福利。」
^cb207b24時，諸比丘修不淨觀已，極厭患身，或以刀自殺，
或服毒藥，或繩自絞、投巖自殺，或令餘比丘殺。
^cb207b26有異比丘極生厭患惡露不淨，至鹿林梵志子所，
語鹿林梵志子言：「賢首！
汝能殺我者，衣鉢屬汝。」
^cb207b29時，鹿林梵志子即殺彼比丘，持刀至跋求摩河邊，
洗刀時，有魔天住於空中，讚鹿林梵志子言：「善哉！
善哉！賢首！汝得無量功德，能令諸沙門釋子持戒有德，
未度者度，未脫者脫，未穌息者令得穌息，
未涅槃者令得涅槃，諸長利衣鉢雜物悉皆屬汝。」
^cb207c6時，鹿林梵志子聞讚歎已，增惡邪見，作是念：
「我今真實大作福德，令沙門釋子持戒功德者，
未度者度，未脫者脫，未穌息者令得穌息，
未涅槃者令得涅槃，衣鉢雜物悉皆屬我。」
於是手執利刀，循諸房舍、諸經行處、別房、
禪房，見諸比丘，作如是言：「何等沙門持戒有德，
未度者我能令度，未脫者令脫，未穌息者令得穌息，未涅槃令得涅槃？」
^cb207c14時，有諸比丘厭患身者，皆出房舍，語鹿林梵志子言：
「我未得度，汝當度我；我未得脫，汝當脫我；
我未得穌息，汝當令我得穌息；我未得涅槃，汝當令我得涅槃。」
^cb207c18時，鹿林梵志子即以利刀殺彼比丘，次第，乃至殺六十人。
^cb207c19爾時，世尊至十五日說戒時，於眾僧前坐，
告尊者阿難：「何因何緣諸比丘轉少、轉減、轉盡？」
^cb207c21阿難白佛言：「世尊為諸比丘說修不淨觀，讚歎不淨觀。
諸比丘修不淨觀已，極厭患身……」廣說乃至「殺六十比丘。
世尊！以是因緣故，令諸比丘轉少、轉減、轉盡。
唯願世尊更說餘法，令諸比丘聞已，勤修智慧，
樂受正法，樂住正法。」
^cb207c26佛告阿難：「是故，我今次第說，住微細住，
隨順開覺，已起、未起惡不善法速令休息，
如天大雨，起、未起塵能令休息。
如是，比丘！修微細住，諸起、未起惡不善法能令休息，阿難！
何等為微細住多修習，隨順開覺，已起、未起惡不善法能令休息？
謂安那般那念住。」
^cb208a4阿難白佛：「云何修習安那般那念住，隨順開覺，
已起、未起惡不善法能令休息？」
^cb208a5佛告阿難：「若比丘依止聚落……」如前廣說，
乃至「如滅出息念而學。」
^cb208a7佛說此經已，尊者阿難聞佛所說，歡喜奉行。
^n810【八一〇】^cb208a9如是我聞：
一時，佛住金剛跋求摩河側薩羅梨林中。
^cb208a10爾時，尊者阿難獨一靜處，思惟禪思，作如是念：
「頗有一法，修習多修習，令四法滿足；四法滿足已，
七法滿足；七法滿足已，二法滿足？」
^cb208a13時，尊者阿難從禪覺已，往詣佛所，稽首禮足，
退坐一面，白佛言：「世尊！
我獨一靜處，思惟禪思，作是念：『頗有一法，
多修習已，令四法滿足，乃至二法滿足？
我今問世尊，寧有一法，多修習已，能令，乃至二法滿足耶？』」
^cb208a18佛告阿難：「有一法，多修習已，乃至能令二法滿足。
何等為一法？謂安那般那念。
多修習已，能令四念處滿足；四念處滿足已，
七覺分滿足；七覺分滿足已，明、解脫滿足。
云何修安那般那念，四念處滿足？
是比丘依止聚落，乃至如滅出息念學。
阿難！如是聖弟子入息念時如入息念學，
出息念時如出息念學；若長若短，一切身行覺知，
入息念時如入息念學，出息念時如出息念學；
身行休息入息念時，如身行休息入息念學；
身行休息出息念時，如身行休息出息念學。
聖弟子爾時身身觀念住，異於身者，彼亦如是隨身比思惟。
^cb208b1「若有時聖弟子喜覺知，樂覺知，心行覺知，
心行息覺知，入息念時如心行息入息念學，心行息出息念時如心行息出息念學。
是聖弟子爾時受受觀念住，若復異受者，彼亦受隨身比思惟。
有時聖弟子心覺知，心悅、心定、心解脫覺知，
入息念時如入息念學，心解脫出息念時如心解脫出息念學，
是聖弟子爾時心心觀念住，若有異心者，彼亦隨心比思惟。
^cb208b9「若聖弟子有時觀無常、斷、無欲、滅，如無常、
斷、無欲、滅觀住學，是聖弟子爾時法法觀念住異於法者，
亦隨法比思惟，是名修安那般那念，滿足四念處。」
^cb208b13阿難白佛：「如是修習安那般那念，令四念處滿足。
云何修四念處，令七覺分滿足？」
^cb208b15佛告阿難：「若比丘身身觀念住，念住已，繫念住不忘。
爾時方便修念覺分，修念覺分已，念覺分滿足；
念覺滿足已，於法選擇思量。
爾時方便修擇法覺分，修擇法覺分已，
擇法覺分滿足，於法選擇分別思量已，得精勤方便。
爾時方便修習精進覺分，修精進覺分已，
精進覺分滿足，方便精進已，則心歡喜。
爾時方便修喜覺分，修喜覺分已，喜覺分滿足，
歡喜已，身心猗息。
爾時方便修猗覺分，修猗覺分已，猗覺分滿足，
身心樂已，得三昧。
爾時修定覺分，修定覺分已，定覺分滿足，
定覺分滿足已，貪憂則滅，得平等捨。
爾時方便修捨覺分，修捨覺分已，捨覺分滿足，
受、心、法法念處亦如是說，是名修四念處，滿足七覺分。」
^cb208b29阿難白佛：「是名修四念處，滿足七覺分。
云何修七覺分，滿足明、解脫？」
^cb208c2佛告阿難：「若比丘修念覺分，依遠離、依無欲、
依滅、向於捨；修念覺分已，滿足明、解脫。
乃至修捨覺分，依遠離、依無欲、依滅、向於捨，
如是修捨覺分已，明、解脫滿足。
阿難！是名法法相類、法法相潤。
如是十三法，一法為增上，一法為門，次第增進，修習滿足。」
^cb208c8佛說此經已，尊者阿難聞佛所說，歡喜奉行。
^n811【八一一～八一二】
^cb208c10如是異比丘所問，佛問諸比丘亦如上說。
^n813【八一三】^cb208c12如是我聞：
一時，佛住金毘羅聚落金毘林中。
^cb208c13爾時，世尊告尊者金毘羅：「我今當說精勤修習四念處。
諦聽，善思，當為汝說。」
爾時，尊者金毘羅默然住，如是再三。
^cb208c15爾時，尊者阿難語尊者金毘羅：「今大師告汝！」
如是三說。
^cb208c17尊者金毘羅語尊者阿難：「我已知。
尊者阿難！我已知。
尊者瞿曇！」
^cb208c18爾時，尊者阿難白佛言：「世尊！
是時。世尊！是時。善逝！
唯願為諸比丘說精勤修四念處，諸比丘聞已，當受奉行。」
^cb208c22佛告阿難：「諦聽，善思，當為汝說。
若比丘入息念時如入息學，乃至滅出息時如滅出息學；
爾時聖弟子念入息時如念入息學，乃至身行止息出息時如身行止息出息學，
爾時聖弟子身身觀念住。
爾時聖弟子身身觀念住已，如是知善內思惟。」
^cb208c27佛告阿難：「譬如有人乘車輿從東方顛沛而來，當於爾時踐蹈諸土堆壠不？」
^cb208c29阿難白佛：「如是，世尊！」
^cb208c30佛告阿難：「如是聖弟子念入息時如入息念學，如是乃至善內思惟。
若爾時聖弟子覺知喜，乃至覺知意行息學，聖弟子受受觀念住。
聖弟子受受觀念已，如是知善內思惟。
譬如有人乘車輿從南方顛沛而來，云何？
阿難！當踐蹈土堆壠不？」
^cb209a5阿難白佛：「如是，世尊！」
^cb209a6佛告阿難：「如是聖弟子受受觀念住，知善內思惟。
若聖弟子覺知心、欣悅心、定心，解脫心入息如解脫心入息學，
解脫心出息如解脫心出息學，爾時聖弟子心心觀念住。
如是聖弟子心心觀念住已，知善內思惟。
譬如有人乘車輿從西方來，彼當踐蹈土堆壠不？」
^cb209a12阿難白佛：「如是，世尊！」
佛告阿難：「如是聖弟子覺知心，乃至心解脫出息如心解脫出息學；
如是聖弟子爾時心心觀念住，知善內思惟。
善於身、受、心，貪憂滅捨，爾時聖弟子法法觀念住。
如是聖弟子法法觀念住已，知善內思惟。
阿難！譬如四衢道有土堆壠，有人乘車輿從北方顛沛而來，
當踐蹈土堆壠不？」
^cb209a19阿難白佛：「如是，世尊！」
佛告阿難：「如是，聖弟子法法觀念住，知善內思惟。
阿難！是名比丘精勤方便修四念處。」
^cb209a21佛說此經已，尊者阿難聞佛所說，歡喜奉行。
^n814【八一四】^cb209a23如是我聞：
一時，佛住舍衛國祇樹給孤獨園。
^cb209a24爾時，世尊告諸比丘：「當修安那般那念。
修安那般那念多修習已，身不疲倦，眼亦不患，
樂隨順觀住，樂覺知，不染著樂。
云何修安那般那念，身不疲倦，眼亦不患，
樂隨觀住，樂覺知，不染著樂？
是比丘依止聚落，乃至觀滅出息時如滅出息學，
是名修安那般那念，身不疲倦，眼亦不患，
樂隨觀住，樂覺知，不染著樂。
如是修安那般那念者，得大果大福利。
是比丘欲求離欲、惡不善法，有覺有觀，
離生喜樂，初禪具足住，是比丘當修安那般那念。
如是修安那般那念，得大果大福利。
是比丘欲求第二、第三、第四禪，慈、悲、喜、
捨，空入處、識入處、無所有入處、非想非非想入處，
具足三結盡，得須陀洹果；三結盡，貪、恚、
癡薄，得斯陀含果；五下分結盡，得阿那含果，
得無量種神通力，天耳、他心智、宿命智、
生死智、漏盡智者。
如是比丘當修安那般那念。
如是安那般那念，得大果大福利。」
^cb209b13佛說此經已，諸比丘聞佛所說，歡喜奉行。
^n815【八一五】^cb209b15如是我聞：
一時，佛住舍衛國祇樹給孤獨園夏安居。
爾時，眾多上座聲聞於世尊左右樹下、窟中安居。
時，有眾多年少比丘詣佛所，稽首佛足，退坐一面。
^cb209b18佛為諸年少比丘種種說法，示、教、照、喜；
示、教、照、喜已，默然住。
^cb209b20諸年少比丘聞佛所說，歡喜隨喜，從座起，作禮而去。
^cb209b22諸年少比丘往詣上座比丘所，禮諸上座足已，於一面坐。
^cb209b23時，諸上座比丘作是念：「我等當攝受此諸年少比丘，
或一人受一人，或一人受二、三、多人。」
作是念已，即便攝受，或一人受一人，或受二、
三、多人，或有上座乃至受六十人。
^cb209b27爾時，世尊十五日布薩時，於大眾前敷座而坐。
^cb209b28爾時，世尊觀察諸比丘已，告比丘：「善哉！
善哉！我今喜諸比丘行諸正事。
是故，比丘！當勤精進。」
^cb209c1於此舍衛國，滿迦低月，諸處人間比丘聞世尊於舍衛國安居，
滿迦低月滿已，作衣竟，持衣鉢，於舍衛國人間遊行。
漸至舍衛國，舉衣鉢，洗足已，詣世尊所，
稽首禮足已，退坐一面。
^cb209c6爾時，世尊為人間比丘種種說法，示、教、
照、喜已，默然住。
^cb209c7爾時人間比丘聞佛說法，歡喜隨喜，從座起，作禮而去。
往詣上座比丘所，稽首禮足，退坐一面。
^cb209c9時，諸上座作是念：「我等當受此人間比丘，
或一人受一人，或二、三，乃至多人。」
即便受之，或一人受一人，或二、三，乃至有受六十人者。
彼上座比丘受諸人間比丘，教誡、教授，善知先後次第。
^cb209c13爾時，世尊月十五日布薩時，於大眾前敷座而坐，
觀察諸比丘眾，告諸比丘：「善哉！
善哉！諸比丘！我欣汝等所行正事，樂汝等所行正事。
諸比丘！過去諸佛亦有比丘眾所行正事如今此眾，未來諸佛所有諸眾亦當如是所行正事如今此眾。
所以者何？今此眾中諸長老比丘，有得初禪、
第二禪、第三禪、第四禪，慈、悲、喜、捨，空入處、
識入處、無所有入處、非想非非想處具足住。
有比丘三結盡，得須陀洹，不墮惡趣法，
決定正向三菩提，七有天人往生，究竟苦邊。
有比丘三結盡，貪、恚、癡薄，得斯陀含。
有比丘五下分結盡，得阿那含，生般涅槃，不復還生此世。
有比丘得無量神通境界，天耳、他心智、
宿命智、生死智、漏盡智。
有比丘修不淨觀，斷貪欲，修慈心，斷瞋恚，
修無常想，斷我慢，修安那般那念，斷覺想。
云何？比丘！修安那般那念斷覺想？
是比丘依止聚落，乃至觀滅出息如觀滅出息學，是名修安那般那念斷覺想。」
^cb210a4佛說此經已，諸比丘聞佛所說，歡喜奉行。
^ck29【學相應816】^n816【八一六】^cb210a6如是我聞：
一時，佛住舍衛國祇樹給孤獨園。
^cb210a7爾時，世尊告諸比丘：「有三學。
何等為三？謂增上戒學、增上意學、謂增上慧學。」
^cb210a9爾時，世尊即說偈言：
^gatha「三學具足者，是比丘正行，
^gatha增上戒心慧，三法勤精進，
^gatha勇猛堅固城，常守護諸根。
^gatha如晝如其夜，如夜亦如晝，
^gatha如前如其後，如後亦如前，
^gatha如上如其下，如下亦如上。
^gatha無量諸三昧，映一切諸方，
^gatha是說為覺跡，第一清涼集，
^gatha捨離無明諍，其心善解脫，
^gatha我為世間覺，明行悉具足，
^gatha正念不忘住，其心得解脫，
^gatha身壞而命終，如燈盡火滅。」
^cb210a22佛說此經已，諸比丘聞佛所說，歡喜奉行。
^n817【八一七】^cb210a23如是我聞：
一時，佛住舍衛國祇樹給孤獨園。
^cb210a24爾時，世尊告諸比丘：「亦復有三學。
何等為三？謂增上戒學、增上意學、增上慧學。
何等為增上戒學？
若比丘住於戒波羅提木叉律儀，威儀行處具足，
見微細罪則生怖畏，受持學戒。
何等為增上意學？
若比丘離欲、惡不善法，乃至第四禪具足住。
何等為增上慧學？
是比丘此苦聖諦如實知，集、滅、道聖諦如實知，是名增上慧學。」
^cb210b2爾時，世尊即說偈，如上所說。
^cb210b3佛說此經已，諸比丘聞佛所說，歡喜奉行。
^n818【八一八】^cb210b5如是我聞：
一時，佛住舍衛國祇樹給孤獨園。
^cb210b6爾時，世尊告諸比丘：「有比丘增上戒學，
非增上意、增上慧學，有增上戒、增上意學，非增上慧學。
聖弟子增上慧方便隨順成就住者，增上戒、增上意修習滿足。
如是聖弟子增上慧方便隨順成就住者，無上慧壽而活。」
^cb210b11佛說此經已，諸比丘聞佛所說，歡喜奉行。
^n819【八一九】^cb210b13如是我聞：
一時，佛住舍衛國祇樹給孤獨園。
^cb210b14爾時，世尊告諸比丘：「過二百五十戒，隨次半月來說波羅提木叉修多羅，
令彼自求學者而學，說三學，能攝諸戒。
何等為三？謂增上戒學、增上意學、增上慧學。」
^cb210b17佛說此經已，諸比丘聞佛所說，歡喜奉行。
^n820【八二〇】^cb210b19如是我聞：
一時，佛住舍衛國祇樹給孤獨園。
^cb210b20爾時，世尊告諸比丘……如上說。
差別者：「何等為增上戒學？
謂比丘重於戒，戒增上，不重於定，定不增上，
不重於慧，慧不增上；於彼彼分細微戒，犯則隨悔。
所以者何？我不說彼不堪能，若彼戒隨順梵行、
饒益梵行、久住梵行，如是比丘戒堅固、
戒師常住、戒常隨順生，受持而學。
如是知、如是見，斷三結，謂身見、戒取、疑。
斷此三結，得須陀洹，不墮惡趣法，決定正趣三菩提，
七有天人往生，究竟苦邊，是名學增上戒。
^cb210c1「何等為增上意學？
是比丘重於戒，戒增上，重於定，定增上，
不重於慧，慧不增上；於彼彼分細微戒，乃至受持學戒。
如是知、如是見，斷於五下分結，謂身見、
戒取、疑、貪欲、瞋恚。
斷此五下分結，受生般涅槃，阿那含，不還此世，是名增上意學。
^cb210c6「何等為增上慧學？
是比丘重於戒，戒增上，重於定，定增上，
重於慧，慧增上。彼如是知、如是見，欲有漏心解脫、
有有漏心解脫、無明有漏心解脫，解脫知見：
『我生已盡，梵行已立，所作已作，自知不受後有。』
是名增上慧學。」
^cb210c11佛說此經已，諸比丘聞佛所說，歡喜奉行。
^n821【八二一】^cb210c13如是我聞：
一時，佛住舍衛國祇樹給孤獨園。
^cb210c14爾時，世尊告諸比丘：「過二百五十戒，隨次半月來說波羅提木叉修多羅，
若彼善男子自隨意所欲而學者，我為說三學。
若學此三學，則攝受一切學戒。
何等為三？謂增上戒學、增上意學、增上慧學。
^cb210c18「何等為增上戒學？
是比丘重於戒，戒增上，不重於定，定不增上，
不重於慧，慧不增上；於彼彼分細微戒，乃至受持學戒。
如是知、如是見，斷三結，謂身見、戒取、疑，
貪、恚、癡薄，成一種子道。
彼地未等覺者，名斯陀含，彼地未等覺者，
名家家，彼地未等覺者，名七有，彼地未等覺者，
名隨法行，彼地未等覺者，名隨信行，是名增上戒學。
^cb210c26「何等為增上意學？
是名比丘重於戒，戒增上，重於定，定增上，
不重於慧，慧不增上；於彼彼分細微戒學，乃至受持學戒。
如是知、如是見，斷五下分結，謂身見、戒取、
疑、貪欲、瞋恚。斷此五下分，能得中般涅槃。
彼地未等覺者，得生般涅槃，彼地未等覺者，
得無行般涅槃，彼地未等覺者，得有行般涅槃，
彼地未等覺者，得上流般涅槃，是名增上意學。
^cb211a5「何等為增上慧學？
是比丘重於戒，戒增上，重於定，定增上，
重於慧，慧增上。如是知、如是見，欲有漏心解脫、
有有漏心解脫、無明有漏心解脫，解脫知見：
『我生已盡，梵行已立，所作已作，自知不受後有。』
是名增上慧學。」
^cb211a10佛說此經已，諸比丘聞佛所說，歡喜奉行。
^n822【八二二】^cb211a12如是我聞：
一時，佛住舍衛國祇樹給孤獨園。
^cb211a13爾時，世尊告諸比丘：「若比丘具足戒住者，
善攝持波羅提木叉，具足威儀行處，見細微罪，能生怖畏。
比丘具足戒住，善攝持波羅提木叉，具足威儀行處，
見細微罪，能生怖畏，等受學戒，令三學修習滿足。
何等為三？增上戒學、增上意學、增上慧學。
^cb211a18「何等為增上戒學？
是比丘戒為滿足，少定、少慧，於彼彼分細微戒，
乃至受持戒學；彼如是知、如是見，斷三結，
謂身見、戒取、疑。斷此三結，得須陀洹，不墮惡趣，
決定正趣三菩提，七有天人往生，究竟苦邊。
^cb211a23「何等為增上意學？
是比丘定滿足，三昧滿足，少於慧，彼彼分細微戒，
犯則隨悔，乃至受持學戒。
如是知、如是見，斷五下分結，謂身見、戒取、
疑、貪欲、瞋恚，斷此五下分結，得生般涅槃，
阿那含不復還生此世，是名增上意學。
^cb211a28「何等為增上慧學？
是比丘學戒滿足、定滿足、慧滿足。
如是知、如是見，欲有漏心解脫、有有漏心解脫、
無明有漏心解脫，解脫知見：『我生已盡，
梵行已立，所作已作，自知不受後有。』
是名增上慧學。」
^cb211b4佛說此經已，諸比丘聞佛所說，歡喜奉行。
^n823【八二三】^cb211b6如是我聞：
一時，佛住舍衛國祇樹給孤獨園。
^cb211b7爾時，世尊告諸比丘：「若比丘具足戒住，
善攝波羅提木叉，具足威儀行處，見微細罪，
能生怖畏，受持學戒住，滿足三學。
何等為三？謂增上戒、增上意、增上慧。
^cb211b10「何等為增上戒？是比丘戒滿足，少定、少慧，
於彼彼分細微戒，乃至受持學戒。
如是知、如是見，斷三結，貪、恚、癡薄，得一種子道。
若彼地未等覺者，得斯陀含，彼地未等覺者，
名家家，彼地未等覺者，得須陀洹，彼地未等覺者，
得隨法行，彼地未等覺者，得隨信行，是名增上戒學。
^cb211b17「何等為增上意學？
是比丘戒滿足、定滿足、少於慧，於彼彼分細微戒，乃至受持學戒。
如是知、如是見，斷五下分結，謂身見、戒取、
疑、貪欲、瞋恚，斷此五下分結，得中般涅槃，
於彼未等覺者，得生般涅槃，於彼未等覺者，
得無行般涅槃，於彼未等覺者，得有行般涅槃，
於彼未等覺者，得上流般涅槃，是名增上意學。
^cb211b24「何等為增上慧學？
是比丘學戒滿足、定滿足、慧滿足。
如是知、如是見，欲有漏心解脫、有有漏心解脫、
無明漏心解脫，解脫知見：『我生已盡，梵行是立，
所作已作，自知不受後有。』
是名增上慧學。」
^cb211b29佛說此經已，諸比丘聞佛所說，歡喜奉行。
^n824【八二四】^cb211c1如是我聞：
一時，佛住舍衛國祇樹給孤獨園。
^cb211c2爾時，世尊告諸比丘：「有二學。
何等為二？謂上威儀學、上波羅提木叉學。」
^cb211c3爾時，世尊即說偈言：
^gatha「學者學戒時，直道隨順行，
^gatha專審勤方便，善自護其身，
^gatha得初漏盡智，次究竟無知，
^gatha得無知解脫，知見悉已度。
^gatha成不動解脫，諸有結滅盡，
^gatha彼諸根具足，諸根寂靜樂，
^gatha持此後邊身，摧伏眾魔怨。」
^cb211c12佛說此經已，諸比丘聞佛所說，歡喜奉行。
^n825【八二五】^cb211c13如是我聞：
一時，佛住舍衛國祇樹給孤獨園。
^cb211c14爾時，世尊告諸比丘：「學戒多福利，住智慧為上，
解脫堅固，念為增上。
若比丘學戒福利，智慧為上，解脫堅固，
念增上已，令三學滿足。
何等為三？謂增上戒學、增上意學、增上慧學。」
^cb211c18爾時，世尊即說偈言：
^gatha「學戒隨福利，專思三昧禪，
^gatha智慧為最上，現生之最後，
^gatha牟尼持後邊，降魔度彼岸。」
^cb211c22佛說此經已，諸比丘聞佛所說，歡喜奉行。
^n826【八二六】^cb211c23如是我聞：
一時，佛住舍衛國祇樹給孤獨園。
^cb211c24爾時，世尊告諸比丘……如上說。
差別者：「諸比丘！何等為學戒隨福利？
謂大師為諸聲聞制戒，所謂攝僧，極攝僧，
不信者信，信者增其信，調伏惡人，慙愧者得樂住，
現法防護有漏，未來得正對治，令梵行久住。
如大師已為聲聞制戒，謂攝僧，乃至梵行久住。
如是如是學戒者，行堅固戒、恒戒、常行戒、
受持學戒，是名比丘戒福利。
^cb212a2「何等智慧為上？謂大師為聲聞說法，大悲哀愍，
以義饒益，若安慰、若安樂、若安慰安樂。
如是如是大師為諸聲聞說法，大悲哀愍，
以義饒益，安慰安樂。
如是如是於彼彼法、彼彼處，智慧觀察，是名比丘智慧為上。
^cb212a7「何等為解脫堅固？
謂大師為諸聲聞說法，大悲哀愍，以義饒益，安慰安樂。
如是如是說彼彼法。
如是彼處如是彼處得解脫樂，是名比丘堅固解脫。
^cb212a11「何等為比丘念增上？
未滿足戒身者，專心繫念安住，未觀察者，
於彼彼處智慧繫念安住，已觀察者，於彼彼處重念安住，
未觸法者，於彼彼處解脫念安住，已觸法者，
於彼彼處解脫念安住，是名比丘正念增上。」
^cb212a16爾時，世尊即說偈言：
^gatha「學戒隨福利，專思三昧禪，
^gatha智慧為最上，現生最後邊，
^gatha牟尼持後邊，降魔度彼岸。」
^cb212a20佛說是經已，諸比丘聞佛所說，歡喜奉行。
^cb212a21尸婆迦修多羅，如後，佛當說。
^cb212a22如是阿難陀比丘及異比丘所問、佛問諸比丘三經，亦如上說。
^n827【八二七】^cb212a24如是我聞：
一時，佛住舍衛國祇樹給孤獨園。
^cb212a25爾時，世尊告諸比丘：「譬如田夫有三種作田，隨時善作。
何等為三？謂彼田夫隨時耕磨，隨時溉灌，隨時下種。
彼田夫隨時耕磨、溉灌、下種已，不作是念：
『欲令今日生長，今日果實，今日成熟，若明日、後日也。』
諸比丘！然彼長者耕田、溉灌、下種已，不作是念：
『今日生長、果實、成熟，若明日、若復後日。』
而彼種子已入地中，則自隨時生長，果實成熟。
如是，比丘於此三學隨時善學？
謂善戒學、善意學、善慧學已，不作是念：
『欲令我今日得不起諸漏，心善解脫，若明日、若後日。』
不作是念：『自然神力能令今日，若明日、
後日，不起諸漏，心善解脫。』
彼已隨時增上戒學、增上意學、增上慧學已，
隨彼時節，自得不起諸漏，心善解脫。
^cb212b10「譬如，比丘！伏鷄生卵，若十乃至十二，隨時消息，冷暖䐘愛護。
彼伏鷄不作是念：『我今日，若明日、後日，
當以口啄，若以瓜刮，令其兒安隱得生。』
然其伏鷄善伏其子，愛護隨時，其子自然安隱得生。
如是，比丘善學三學，隨其時節，自得不起諸漏，心善解脫。」
^cb212b16佛說此經已，諸比丘聞佛所說，歡喜奉行。
^n828【八二八】^cb212b18如是我聞：
一時，佛住舍衛國祇樹給孤獨園。
^cb212b19爾時，世尊告諸比丘：「譬如驢隨群牛而行，
而作是念：『我作牛聲。』
然其彼形亦不似牛，色亦不似牛，聲出不似，
隨大群牛，謂己是牛，而作牛鳴，而去牛實遠。
如是，有一愚癡男子違律犯戒，隨逐大眾，
言：『我是比丘。我是比丘。』
而不學習勝欲增上戒學、增上意學、增上慧學，
隨逐大眾，自言：『我是比丘。
我是比丘。』其實去比丘大遠。」
^cb212b26爾時，世尊即說偈言：
^gatha「同蹄無角獸，四足具聲口，
^gatha隨逐大群牛，常以為等侶。
^gatha形亦非牛類，不能作牛聲，
^gatha如是愚癡人，不隨繫心念。
^gatha於善逝教誡，無欲勤方便，
^gatha懈怠心輕慢，不獲無上道。
^gatha如驢在群牛，去牛常自遠，
^gatha彼雖隨大眾，內行常自乖。」
^cb212c7佛說此經已，諸比丘聞佛所說，歡喜奉行。
^n829【八二九】^cb212c8如是我聞：
一時，佛住跋耆聚落，尊者跋耆子侍佛左右。
^cb212c9爾時，尊者跋耆子詣佛所，稽首禮足，退住一面，
白佛言：「世尊！佛說過二百五十戒，令族姓子隨次半月來說波羅提木叉修多羅，
令諸族姓子隨欲而學。
然今，世尊！我不堪能隨學而學。」
^cb212c13佛告跋耆子：「汝堪能隨時學三學不？」
^cb212c14跋耆子白佛言：「堪能，世尊！」
^cb212c15佛告跋耆子：「汝當隨時增上戒學、增上意學、增上慧學。
隨時精勤增上戒學、增上意學、增上慧學已，
不久當得盡諸有漏，無漏心解脫、慧解脫，
現法自知作證：『我生已盡，梵行已立，所作已作，自知不受後有。』」
^cb212c20爾時，尊者跋耆子聞佛所說，歡喜隨喜，作禮而去。
^cb212c22爾時，尊者跋耆子受佛教誡、教授已，獨一靜處，
專精思惟……如上說，乃至「心善解脫，得阿羅漢。」
雜阿含經卷第二十九

^pb1^folio#agms30雜阿含經卷第三十
^au〔宋天竺三藏求那跋陀羅譯〕
^n830【八三〇】^cb213a5如是我聞：
一時，佛住崩伽闍崩伽耆林中。
^cb213a6爾時，世尊為諸比丘說戒相應法，讚歎制戒法。
^cb213a7爾時，尊者迦葉氏於崩伽聚落住，聞世尊說戒相應法，
讚歎是戒，極心不忍不喜，言：「此沙門極讚歎是戒，極制是戒。」
^cb213a10爾時，世尊於崩伽聚落隨所樂住已，向舍衛國去，
次第遊行，至舍衛國祇樹給孤獨園。
^cb213a12時，尊者迦葉氏，世尊去後不久，心即生悔：
「我今失利，得大不利，於世尊所說戒相應法，
讚歎制戒時，於世尊所，心不忍不喜，心不歡喜，
而作是言：『沙門極制是戒，極讚歎是戒。』」
^cb213a16時，尊者迦葉氏夜過晨朝，著衣持鉢，入崩伽聚落乞食。
食已，還精舍，付囑臥具，自持衣鉢，向舍衛城次第遊行，
至舍衛國，舉衣鉢，洗足已，詣世尊，稽首禮足，
白佛言：「悔過。世尊！
悔過。善逝！我愚我癡，不善不辨。
我聞世尊為諸比丘說戒相應法，讚歎制戒時，
於世尊所，不忍不喜，心不欣樂，而作是言：
『是沙門極制是戒，讚歎是戒。』」
^cb213a24佛告迦葉氏：「汝何時於我所，心不忍不喜，
不生欣樂，而作是言：『此沙門極制是戒，讚歎是戒。』？」
^cb213a26迦葉氏白佛言：「時，世尊於崩伽闍聚落崩伽耆林中，
為諸比丘說戒相應法，讚歎是戒。
我爾時於世尊所，心得不忍、不歡喜，心不欣樂，
而作是言：『是沙門極制是戒，讚歎是戒。』
世尊！我今日自知罪悔，自見罪悔，唯願世尊受我悔過，哀愍故！」
^cb213b2佛告迦葉氏：「汝自知悔、愚癡、不善不辨，
聞我為諸比丘說戒相應法，讚歎制戒，
而於我所，不忍不喜，心不欣樂，而作是言：
『是沙門極制是戒，極歎是戒。』
汝今迦葉自知悔、自見悔已，於未來世，
律儀戒生戒，今授汝，哀愍故。
迦葉氏！如是悔者，善法增長，終不退減。
所以者何？若有自知罪、自見罪而悔過者，
於未來世，律儀戒生，善法增長，不退減故。
^cb213b11「正使迦葉為上座者，不欲學戒、不重於戒、
不歎制戒，如是比丘我不讚歎。
所以者何？若大師所讚歎者，餘人則復與相習近，
恭敬親重；若餘人與相習近親重者，則與同見，
同彼所作；同彼所作者，長夜當得不饒益苦。
是故我於彼長老初不讚歎，以其初始不樂學戒故。
如長老，中年、少年亦如是。
^cb213b18「若是上座長老初始重於戒學，讚歎制戒，
如是長老我所讚歎，以其初始樂戒學故。
大師所讚歎者，餘人亦當與相習近親重，
同其所見；同其所見故，於未來世，彼當長夜以義饒益。
是故於彼長老比丘常當讚歎，以初始樂學戒故。
中年、少年亦復如是。」
^cb213b24佛說此經已，諸比丘聞佛所說，歡喜奉行。
^n831【八三一】^cb213b26如是我聞：
一時，佛住舍衛國祇樹給孤獨園。
^cb213b27爾時，世尊告諸比丘：「若諸上座長老比丘初始不樂學戒、
不重於戒，見餘比丘初樂學戒、重於戒、
讚歎制戒者，彼亦不隨時讚歎，我於此等比丘所亦不讚歎，
以其初始不樂學戒故。
所以者何？若大師讚歎彼者，餘人當復習近親重，
同其所見；以同其所見故，長夜當受不饒益苦。
是故我於彼長老，中年、少年亦復如是。
樂學戒者，如前說。」
^cb213c6佛說此經已，諸比丘聞佛所說，歡喜奉行。
^n832【八三二】^cb213c8如是我聞：
一時，佛住舍衛國祇樹給孤獨園。
^cb213c9爾時，世尊告諸比丘：「有三學。
何等為三？謂增上戒學、增上意學、增上慧學。
何等為增上戒學？
若比丘住於戒波羅提木叉，具足威儀行處，
見微細罪則生怖畏，受持學戒，是名增上戒學。
何等為增上意學？
若比丘離諸惡不善法，有覺有觀，離生喜樂，
初禪具足住，乃至第四禪具足住，是名增上意學。
何等為增上慧學？
若比丘此苦聖諦如實知，此苦集聖諦、
此苦滅聖諦、此苦滅道跡聖諦如實知，是名增上慧學。」
^cb213c18佛說此經已，諸比丘聞佛所說，歡喜奉行。
^cb213c20三學餘經，如前念處說。
^cb213c21如禪，如是無量、無色。
如四聖諦，如是四念處、四正斷、四如意足、
五根、五力、七覺分、八聖道、四道、四法句、
止觀修習，亦如是說。
^ck20【不壞淨相應833】^n833【八三三】^cb213c24如是我聞：
一時，佛住毘舍離國獼猴池側重閣講堂。
^cb213c25時，有善調象師離車，名曰難陀，來詣佛所，
稽首佛足，退坐一面。
^cb213c26爾時，世尊告離車難陀言：「若聖弟子成就四不壞淨者，
欲求壽命，即得壽命，求好色、力、樂、辯、自在即得。
何等為四？謂佛不壞淨成就，法、僧不壞淨，聖戒成就。
我見是聖弟子於此命終，生於天上，於天上得十種法。
何等為十？得天壽、天色、天名稱、天樂、天自在，
天色、聲、香、味、觸。若聖弟子於天上命終，
來生人中者，我見彼十事具足。
何等為十？人間壽命、人好色、名稱、樂、自在、
色、聲、香、味、觸。我說彼多聞聖弟子不由他信、
不由他欲、不從他聞、不取他意、不因他思，我說彼有如實正慧知見。」
^cb214a9爾時，難陀有從者，白難陀言：「浴時已到，今可去矣！」
^cb214a10難陀答言：「我今不須人間澡浴，我今於此勝妙法以自沐浴，
所謂於世尊所得清淨信樂。」
^cb214a12爾時，離車調象師難陀聞佛所說，歡喜隨喜，
從座起，作禮而去。
^n834【八三四】^cb214a14如是我聞：
一時，佛住毘舍離國獼猴池側重閣講堂。
^cb214a15爾時，世尊告諸比丘：「若聖弟子成就四不壞淨者，
不於人中貧活而活，不寒乞，自然富足。
何等為四？謂於佛不壞淨成就，法、僧、聖戒不壞淨成就。
是故，比丘！當如是學：『我當成就於佛不壞淨，
法、僧不壞淨，聖戒成就。』」
^cb214a20佛說此經已，諸比丘聞佛所說，歡喜奉行。
^n835【八三五】^cb214a22如是我聞：
一時，佛住舍衛國祇樹給孤獨園。
^cb214a23爾時，世尊告諸比丘：「轉輪王七寶具足，
成就人中四種神力，王四天下，身壞命終，生於天上。
雖復轉輪聖王七寶具足，成就人間神力，
王四天下，身壞命終，得生天上，然猶未斷地獄、
畜生、餓鬼惡趣之苦。
所以者何？以轉輪王不得於佛不壞淨，
法、僧不壞淨，聖戒不成就故。
^cb214a29「多聞聖弟子持糞掃衣，家家乞食，草蓐臥具；
而彼多聞聖弟子解脫地獄、畜生、餓鬼惡趣之苦。
所以者何？以彼多聞聖弟子於佛不壞淨，
法、僧不壞淨，聖戒成就。
是故，諸比丘！當作是學：『於佛不壞淨，法、
僧不壞淨，聖戒成就。』」
^cb214b5佛說此經已，諸比丘聞佛所說，歡喜奉行。
^n836【八三六】^cb214b7如是我聞：
一時，佛住舍衛國祇樹給孤獨園。
^cb214b8爾時，世尊告諸比丘：「汝等當起哀愍心、慈悲心。
若有人於汝等所說樂聞樂受者，汝當為說四不壞淨，令入令住。
何等為四？於佛不壞淨、於法不壞淨、於僧不壞淨、於聖戒成就。
所以者何？若四大——地、水、火、風，有變易增損，此四不壞淨未甞增損變異。
彼無增損變異者，謂多聞聖弟子於佛不壞淨成就，
若墮地獄、畜生、餓鬼者，無有是處！
是故，諸比丘！當作是學：『我當成就於佛不壞淨，
法、僧不壞淨，聖戒成就，亦當建立餘人，令成就。』」
^cb214b18佛說此經已，諸比丘聞佛所說，歡喜奉行。
^n837【八三七】^cb214b20如是我聞：
一時，佛住舍衛國祇樹給孤獨園。
^cb214b21爾時，世尊告諸比丘：「若信人者，生五種過患，
彼人或時犯戒違律，為眾所棄。
恭敬其人者，當作是念：『此是我師，我所重敬，
眾僧棄薄，我今何緣入彼塔寺？』
不入塔寺已，不敬眾僧；不敬僧已，不得聞法；
不聞法已，退失善法，不得久住於正法中。
是名信敬人生初過患。
^cb214b27「復次，敬信人者，所敬之人犯戒違律，眾僧為作不見舉。
敬信彼人者，當作是念：『此是我師，我所敬重，
而今眾僧作不見舉，我今何緣復入塔寺？』
不入塔寺已，不敬眾僧；不敬眾僧已，不得聞法；
不聞法已，退失善法，不得久住於正法中。
是名敬信人故生第二過患。
^cb214c5「復次，彼人若持衣鉢，餘方遊行。
敬彼人者，而作是念：『我所敬人著衣持鉢，
人間遊行，我今何緣入彼塔寺？』
不入塔寺已，不得恭敬眾僧；不敬眾僧已，
不得聞法；不聞法已，退失善法，不得久住於正法中。
是名敬信人故生第三過患。
^cb214c10「復次，彼所信敬人捨戒還俗。
敬信彼人者，而作是念：『彼是我師，我所敬重，
捨戒還俗，我今不應入彼塔寺。』
不入寺已，不敬眾僧；不敬僧已，不得聞法；
不聞法已，退失善法，不得久住於正法中。
是名敬信人故生第四過患。
^cb214c16「復次，彼所信敬人身壞命終。
敬信彼人者，而作是念：『彼是我師，我所敬重，
今已命終，我今何緣入彼塔寺？』
不入寺故，不得敬僧；不敬僧已，不得聞法；
不聞法故，退失善法，不得久住於正法中。
是名敬信人故生第五過患。
^cb214c21「是故，諸比丘！當如是學：『我當成就於佛不壞淨，
於法、僧不壞淨，聖戒成就。』」
^cb214c23佛說此經已，諸比丘聞佛所說，歡喜奉行。
^n838【八三八】^cb214c25如是我聞：
一時，佛住舍衛國祇樹給孤獨園。
^cb214c26爾時，世尊告諸比丘：「有四種食，長養眾生，四大增長攝受。
何等為四？謂摶食、觸食、意思食、識食。
如是，福德潤澤，為安樂食。
何等為四？謂於佛不壞淨，於法、僧不壞淨，聖戒成就。
是故，諸比丘！當作是學：『我當成就於佛不壞淨，
於法、僧不壞淨，聖戒成就。』」
^cb215a3佛說此經已，諸比丘聞佛所說，歡喜奉行。
^n839【八三九】^cb215a4如是我聞：
一時，佛住舍衛國祇樹給孤獨園。
^cb215a5爾時，世尊告諸比丘……如上說。
差別者：「於佛不壞淨成就者，為聞法、眾僧所念、聖戒成就。」
^cb215a7佛說此經已，諸比丘聞佛所說，歡喜奉行。
^n840【八四〇】^cb215a9次經亦如上說。差別者：「若於佛不壞淨成就者，
法、僧，慳垢纏眾生離慳垢心，在家而住解脫，
心施，常行樂施，常樂於捨，行平等施，聖戒成就。」
^cb215a12佛說此經已，諸比丘聞佛所說，歡喜奉行。
^n841【八四一】^cb215a14次經亦如上說。差別者：「如是聖弟子四種福德潤澤，
善法潤澤，攝受稱量功德，不可稱量爾所果福、
爾所果、爾所福果集，然彼得眾多福利，是大功德聚數。
譬如五河合流，謂恒河、耶菩那、薩羅由、
伊羅跋提、摩醯，於彼諸水無能度量百瓶、
千瓶、百千萬瓶者，然彼水多，是大水聚數。
如是聖弟子成就四功德潤澤者，無能度量其福多少，
然彼多福，是大功德聚數。
是故，諸比丘！當作是學：『我當成就於佛不壞淨，
於法、僧不壞淨，聖戒成就。』」
^cb215a24爾時，世尊即說偈言：
^gatha「眾吉之巨海，自淨能淨彼，
^gatha汪洋而平流，實諸百川長，
^gatha一切諸江河，群生之所依，
^gatha悉歸於大海，此身亦復然，
^gatha施戒修功德，百福流所歸。」
^n842【八四二】^cb215b1如是我聞：
一時，佛住舍衛國祇樹給孤獨園。
^cb215b2爾時，世尊告諸比丘：「婆羅門者，說虛偽道，
愚癡惡邪，不正趣向，非智等覺向於涅槃。
彼作如是化諸弟子：於十五日，以胡麻屑、
菴羅摩羅屑沐浴身體，著新劫貝，頭垂長縷，
牛屎塗地而臥於上，言：『善男子！
晨朝早起，脫衣舉著一處，躶其形體，向東方馳走，
正使道路逢兇象、惡馬、狂牛、猘狗、棘刺、
叢林、坑㵎、深水，直前莫避，遇害死者，必生梵天。』
是名外道愚癡邪見，非智等覺向於涅槃。
我為弟子說平正路，非愚癡，向智慧等覺，
向於涅槃，謂八聖道——正見乃至正定。」
^cb215b13佛說此經已，諸比丘聞佛所說，歡喜奉行。
^n843【八四三】^cb215b15如是我聞：
一時，佛住舍衛國祇樹給孤獨園。
^cb215b16爾時，世尊告尊者舍利弗：「所謂流者。
何等為流？」
^cb215b17舍利弗白佛言：「世尊所說流者，謂八聖道。」
^cb215b18復問舍利弗：「謂入流分。
何等為入流分？」
^cb215b19舍利弗白佛言：「世尊！
有四種入流分。何等為四？
謂親近善男子、聽正法、內正思惟、法次法向。」
^cb215b21復問舍利弗：「入流者成就幾法？」
^cb215b22舍利弗白佛言：「有四分成就入流者。
何等為四？謂於佛不壞淨、於法不壞淨、
於僧不壞淨、聖戒成就。」
^cb215b24佛告舍利弗：「如汝所說，流者，謂八聖道。
入流分者有四種，謂親近善男子、聽正法、
內正思惟、法次法向。
入流者成就四法，謂於佛不壞淨、於法不壞淨、
於僧不壞淨、聖戒成就。」
^cb215b28佛說此經已，尊者舍利弗聞佛所說，歡喜奉行。
^n844【八四四】^cb215c2如是我聞：
一時，佛住舍衛國祇樹給孤獨園。
^cb215c3爾時，尊者舍利弗詣尊者阿難所，問訊慰勞已，退住一面。
尊者舍利弗語尊者阿難：「欲有所問，寧有閑暇為記說不？」
^cb215c5尊者阿難語舍利弗：「隨意所問，知者當答。」
^cb215c6舍利弗問尊者阿難：「為斷幾法，如來、應、
等正覺所知所見，記說彼人得須陀洹，
不墮惡趣法，決定向正覺，七有天人往生，究竟苦邊？」
^cb215c9尊者阿難語尊者舍利弗：「斷四法、成就四法，
如來、應、等正覺記說彼人得須陀洹，不墮惡趣法，
決定向三菩提，七有天人往生，究竟苦邊。
何等為四？謂聖弟子於佛不信住，則已斷已知，
成就於佛不壞淨；於法、僧不信惡戒，彼則已斷已知，
成就法、僧不壞淨及聖戒成就。
如是四法斷、四法成就，如來、應、等正覺所知所見，
記說彼人得須陀洹，不墮惡趣法，決定正向三菩提，
七有天人往生，究竟苦邊。」
^cb215c19尊者阿難尊者舍利弗：「如是！
如是！四法斷、四法成就，如來、應、等正覺所知所見，
記說彼人得須陀洹，決定正向三菩提，
七有天人往生，究竟苦邊。」
^cb215c22時，二正士共論議已，展轉隨喜，從座起去。
^n845【八四五】^cb215c24如是我聞：
一時，佛住舍衛國祇樹給孤獨園。
^cb215c25爾時，世尊告諸比丘：「若比丘於五恐怖怨對休息，
三事決定，不生疑惑，如實知見賢聖正道，
彼聖弟子能自記說：『地獄、畜生、餓鬼惡趣已盡，
得須陀洹，不墮惡趣法，決定正向三菩提，
七有天人往生，究竟苦邊。』
^cb216a1「何等為五恐怖怨對休息？
若殺生因緣罪怨對恐怖生，若離殺生者，彼殺生罪怨對因緣生恐怖休息。
若偷盜、邪婬、妄語、飲酒罪怨對因緣生恐怖；
彼若離偷盜、邪婬、妄語、飲酒罪怨對者，
因緣恐怖休息，是名罪怨對因緣生五恐怖休息。
^cb216a6「何等為三事決定，不生疑惑？
謂於佛決定離於疑惑，於法、僧決定離疑惑，是名三法決定離疑惑。
^cb216a8「何等名為聖道如實知見？
謂此苦聖諦如實知，此苦集聖諦、此苦滅聖諦、
此苦滅道跡聖諦如實知，是名聖道如實知見。
^cb216a11「若於此五恐怖罪怨對休息、於三法決定離疑惑、
於聖意如實知見，是聖弟子能自記說：
『我地獄盡，畜生、餓鬼惡趣盡，得須陀洹，
不墮惡趣法，決定正趣三菩提，七有天人往生，究竟苦邊。』」
^cb216a15佛說此經已，諸比丘聞佛所說，歡喜奉行。
^n846【八四六】^cb216a17如是我聞：
一時，佛住舍衛國祇樹給孤獨園。
^cb216a18爾時，世尊告諸比丘……如上說。
差別者：「何等為聖道如實知見？
謂八聖道——正見乃至正定。」
^cb216a20次經亦如是說。差別者：「何等為聖道如實知見？
謂十二支緣起如實知見。
如所說：『是事有故是事有，是事起故是事起。
如緣無明行，緣行識，緣識名色，緣名色六入處，
緣六入處觸，緣觸受，緣受愛，緣愛取，緣取有，
緣有生，緣生老、病、死、憂、悲、苦、惱。』
是名聖弟子如實知見。」
^cb216a26佛說此經已，諸比丘聞佛所說，歡喜奉行。
^n847【八四七】^cb216a28如是我聞：
一時，佛住舍衛國祇樹給孤獨園。
^cb216a29爾時，世尊告諸比丘：「有四種諸天天道，
未淨眾生令淨，已淨者重令淨。
何等為四？謂聖弟子於佛不壞淨，於法、
僧不壞淨，聖戒成就，是名四種諸天天道，
未淨眾生令淨，已淨者重令淨。」
^cb216b4佛說此經已，諸比丘聞佛所說，歡喜奉行。
^n848【八四八】^cb216b6如是我聞：
一時，佛住舍衛國祇樹給孤獨園。
^cb216b7爾時，世尊告諸比丘：「有四種諸天天道。
何等為四？謂聖弟子念如來事，如是：如來、
應、等正覺、明行足、善逝、世間解、無上士、
調御丈夫、天人師、佛世尊。
於此如來事生隨喜心，隨喜已，心歡悅，
心歡悅已，身猗息，身猗息已，覺受樂，覺受樂已，
三昧定，三昧定已，聖弟子作如是學：『何等為諸天天道？』
復作是念：『我聞無恚為上諸天天道。』
作是念：『我從今日，於世間若怖若安，不起瞋恚，我但當自受純一滿淨諸天天道。』
是名第一諸天天道，未淨眾生令淨，已淨者重令淨。
^cb216b17「復次，比丘！聖弟子念於法事，謂如來說正法、
律，現法離諸熾然，不待時節，通達涅槃，
即身觀察，緣自覺知。
如是知法事已，心生隨喜；隨喜已，身猗息，
身猗息已，覺受樂，覺受樂已，三昧定，三昧定已，
聖弟子作如是學：『何等為諸天天道？』
復作是念：『我聞無恚為上諸天天道，我從今日，
於此世間若怖若安，不起瞋恚，我當受持純一滿淨諸天天道。』
是名第二諸天天道。
^cb216b26「復次，比丘！若於僧事起於正念，謂世尊弟子僧正直等向，
所應恭敬、尊重、供養，無上福田。
彼如是於諸僧事正憶念已，心生隨喜；
心隨喜已，得歡悅，歡悅已，身猗息，身猗息已，
覺受樂，覺受樂已，三昧定，三昧定已，彼聖弟子作如是學：『何等諸天天道？』
復作是念：『我聞諸天無恚為上諸天天道，
我從今日，於諸世間若怖若安，不起瞋恚，我但當受持純一滿淨諸天天道。』
是名第三諸天天道。
^cb216c6「復次，比丘！謂聖弟子自念所有戒事，隨憶念言：
『我於此不缺戒、不污戒、不雜戒、明智所歎戒、智者不厭戒。』
於如是等戒事正憶念已，心生隨喜；隨喜已，
歡悅，歡悅已；身猗息，身猗息已，覺受樂，
覺受樂已，三昧定，三昧定已，聖弟子作是念：『何等為諸天天道？』
復作是念：『我聞諸天無恚為上，我從今日，
於諸世間若怖若安，不起瞋恚，我當受持純一滿淨諸天天道。』
是名第四諸天天道。
未淨眾生令淨，已淨者重令淨。」
^cb216c15佛說此經已，諸比丘聞佛所說，歡喜奉行。
^n849【八四九】^cb216c17如是我聞：
一時，佛住舍衛國祇樹給孤獨園。
^cb216c18爾時，世尊告諸比丘：「有四種諸天天道。
未淨眾生令淨，已淨者增其淨。
何等為四？謂聖弟子念如來事，如是：如來、
應、等正覺、明行足、善逝、世間解、無上士、
調御丈夫、天人師、佛世尊。
彼如是念如來事已，則斷惡貪，及斷心惡不善過。
念如來故，心生隨喜；心隨喜已，則歡悅；
歡悅已，身猗息；身猗息已，覺受樂；覺受樂已，
三昧定；三昧定已，聖弟子作如是學：『何等為諸天天道？』
復作是念：『我聞無恚為上諸天天道。
我從今日，於諸世間若怖若安，不起瞋恚，但當受持純一滿淨諸天天道。』
如是法、僧、聖戒成就亦如是說。」
^cb217a1佛說此經已，諸比丘聞佛所說，歡喜奉行。
^n850【八五〇】^cb217a2如是我聞：
一時，佛住舍衛國祇樹給孤獨園。
^cb217a3爾時，世尊告諸比丘：「有四種諸天天道，
未淨眾生令淨，已淨者增其淨。
何等為四？謂聖弟子念如來事，如是：如來、
應、等正覺、明行足、善逝、世間解、無上士、
調御丈夫、天人師、佛世尊。
彼聖弟子念如來事已，心離貪欲纏，瞋恚、
愚癡纏，其心正直。
念如來事，是聖弟子得法流水、得義流水、
得念如來饒益隨喜；隨喜已，生歡悅；歡悅已，
身猗息；身猗息已，覺受樂；覺受樂已，三昧定；
三昧定已，是聖弟子作如是學：『何等為諸天天道？』
復作是念：『我聞無恚為上諸天天道，我從今日，
於諸世間不起瞋恚，純一滿淨諸天天道。』
如是法、僧、聖戒成就亦如是說。」
^cb217a15佛說此經已，諸比丘聞佛所說，歡喜奉行。
^n851【八五一】^cb217a17如是我聞：
一時，佛住舍衛國祇樹給孤獨園。
^cb217a18爾時，世尊告諸比丘：「我今當說法鏡經，
諦聽，善思，當為汝說。
何等為法鏡經？謂聖弟子於佛不壞淨，
於法、僧不壞淨，聖戒成就，是名法鏡經。」
佛說此經已，諸比丘聞佛所說，歡喜奉行。
^n852【八五二】^cb217a23如是我聞：
一時，佛住舍衛國祇樹給孤獨園。
^cb217a24時，有眾多比丘著衣持鉢，入舍衛城乞食。
乞食時，聞難屠比丘命終、難陀比丘尼命終、
善生優婆塞命終、善生優婆夷命終。
乞食已，還精舍，舉衣鉢，洗足已，詣佛所，
稽首禮足，退坐一面，白佛言：「世尊！
我今晨朝入舍衛城乞食，聞難屠比丘、
難陀比丘尼、善生優婆塞、善生優婆夷命終。
世尊！彼四人命終，應生何處？」
^cb217b2佛告諸比丘：「彼難屠比丘、難陀比丘尼諸漏已盡，
無漏心解脫、慧解脫，現法自知作證：『我生已盡，
梵行已立，所作已作，自知不受後有。』
善生優婆塞、善生優婆夷五下分結盡，
得阿那含，生於天上而般涅槃，不復還生此世。」
^cb217b7爾時，世尊告諸比丘：「我今當為汝說法鏡經，
於佛不壞淨，乃至聖戒成就，是名法鏡經。」
^cb217b10佛說此經已，諸比丘聞佛所說，歡喜奉行。
^n853【八五三】^cb217b11如是我聞：
一時，佛住舍衛國祇樹給孤獨園……如上廣說。
差別者：「有異比丘、異比丘尼、異優婆塞、
異優婆夷命終……」亦如上說。
^n854【八五四】^cb217b14如是我聞：
一時，佛住那梨迦聚落繁耆迦精舍。
爾時，那梨迦聚落多人命終。
^cb217b16時，有眾多比丘著衣持鉢，入那梨迦聚落乞食，
聞那梨迦聚落罽迦舍優婆塞命終，尼迦吒、
佉楞迦羅、迦多梨沙婆、闍露、優婆闍露、
梨色吒、阿梨色吒、跋陀羅、須跋陀羅、耶舍耶輸陀、耶舍欝多羅悉皆命終。
聞已，還精舍，舉衣鉢，洗足已，詣佛所，稽首佛足，
退坐一面，白佛言：「世尊！
我等眾多比丘晨朝入那梨迦聚落乞食，聞罽迦舍優婆塞等命終。
世尊！彼等命終，當生何處？」
^cb217b24佛告諸比丘：「彼罽迦舍等已斷五下分結，
得阿那含，於天上般涅槃，不復還生此世。」
^cb217b26諸比丘白佛：「世尊！
復有過二百五十優婆塞命終，復有五百優婆塞於此那梨迦聚落命終，
皆五下分結盡，得阿那含，於彼天上般涅槃，不復還生此世？
復有過二百五十優婆塞命終，皆三結盡，
貪、恚、癡薄，得斯陀含，當受一生，究竟苦邊？
此那梨迦聚落復有五百優婆塞於此那梨迦聚落命終，
三結盡，得須陀洹，不墮惡趣法，決定正向三菩提，
七有天人往生，究竟苦邊？」
^cb217c6佛告諸比丘：「汝等隨彼命終、彼命終而問者，徒勞耳！
非是如來所樂答者。
夫生者有死，何足為奇？
如來出世及不出世，法性常住。
彼如來自知成等正覺，顯現演說，分別開示。
所謂是事有故是事有，是事起故是事起，
緣無明有行，乃至緣生有老、病、死、憂、悲、
惱、苦。如是苦陰集；無明滅則行滅，乃至生滅則老、
病、死、憂、悲、惱、苦滅，如是苦陰滅。
今當為汝說法鏡經，諦聽，善思，當為汝說。
何等為法鏡經？謂聖弟子於佛不壞淨，
於法、僧不壞淨，聖戒成就。」
^cb217c16佛說此經已，諸比丘聞佛所說，歡喜奉行。
^n855【八五五】^cb217c18如是我聞：
一時，佛住舍衛國祇樹給孤獨園。
^cb217c19時，有難提優婆塞來詣佛所，稽首佛足，
退坐一面，白佛言：「世尊！
若聖弟子於此五根一切時不成就者，為放逸？
為不放逸？」
^cb217c22佛告難提：「若於此五根一切時不成就者，我說此等為凡夫數。
若聖弟子不成就者，為放逸，為不放逸。
難提！若聖弟子於佛不壞淨成就，而不上求，
不於空閑林中，若露地坐，晝夜禪思，精勤修習，
勝妙出離，饒益隨喜；彼不隨喜已，歡喜不生，
歡喜不生已，身不猗息，身不猗息已，苦覺則生，
苦覺生已，心不得定，心不得定者，是聖弟子名為放逸。
於法、僧不壞淨，聖戒成就亦如是說。
如是，難提！若聖弟子成就於佛不壞淨，其心不起知足想。
於空閑林中，樹下露地，晝夜禪思，精勤方便，
能起勝妙出離隨喜；隨喜已，生歡喜，生歡喜已，
身猗息，身猗息已，覺受樂，覺受樂已，心則定。
若聖弟子心定者，名不放逸，法、僧不壞淨，聖戒成就亦如是說。」
^cb218a8佛說此經已，難提優婆塞聞佛所說，歡喜隨喜，
從座起，禮佛足而去。
^n856【八五六】^cb218a10如是我聞：
一時，佛住舍衛國祇樹給孤獨園。
^cb218a11時，有釋氏難提來詣佛所，稽首佛足，退坐一面，
白佛言：「世尊！若聖弟子於四不壞淨一切時不成就者，是聖弟子為是放逸？
為不放逸？」
^cb218a14佛告釋氏難提：「若於四不壞淨一切時不成就者，我說是等為外凡夫數。
釋氏難提！若聖弟子放逸、不放逸，今當說……」廣說如上。
^cb218a17佛說此經已，釋氏難提聞佛所說，歡喜隨喜，
從座起，作禮而去。
^n857【八五七】^cb218a19如是我聞：
一時，佛住舍衛國祇樹給孤獨園。
前三月夏安居竟，有眾多比丘集於食堂，為佛縫衣。
如來不久作衣竟，當著衣持鉢出精舍，人間遊行。
^cb218a22時，釋氏難提聞眾多比丘集於食堂，為佛縫衣，
如來不久作衣竟，著衣持鉢，人間遊行。
釋氏難提聞已，來詣佛所，稽首禮足，退坐一面，
白佛言：「世尊！我今四體支解，四方易韻，
先所聞法，今悉迷忘，聞眾多比丘集於食堂，
為世尊縫衣言：『如來不久作衣竟，著衣持鉢，人間遊行。』
是故我今心生大苦，何時當復得見世尊及諸知識比丘？」
^cb218b1佛告釋氏難提：「汝見佛、若不見佛，若見知識比丘、
若不見，汝當隨時修習五種歡喜之處。
何等為五？汝當隨時念如來事：如來、應、
等正覺、明行足、善逝、世間解、無上士、調御丈夫、
天人師、佛世尊，法事、僧事、自持戒事、自行世事。
隨時憶念：『我得己利，我於慳垢眾生所，
當多修習離慳垢住，修解脫施、捨施、常熾然施、
樂於捨，平等惠施，常懷施心。』
如是，釋氏難提！此五支定若住、若行、若坐、
若臥，乃至妻子俱，常當繫心此三昧念。」
^cb218b11佛說此經已，釋氏難提聞佛所說，歡喜隨喜，作禮而去。
^n858【八五八】^cb218b13如是我聞：
一時，佛住舍衛國祇樹給孤獨園，前三月夏安居。
^cb218b14時，有釋氏難提聞佛於舍衛國祇樹給孤獨園。
前三月結夏安居，聞已，作是念：「我當往彼，
并復於彼造作供養眾事，供給如來及比丘僧。」
即到彼，三月竟，時，眾多比丘集於食堂，
為世尊縫衣，而作是言：「如來不久作衣竟，
著衣持鉢，人間遊行。」
^cb218b20時，釋氏難提聞眾多比丘集於食堂，言：
「如來不久作衣竟，著衣持鉢，人間遊行。」
聞已，來詣佛所，稽首禮足，退住一面，白佛言：「世尊！
我今四體支解，四方易韻，先所受法，今悉迷忘。
我聞世尊人間遊行，我何時當復更見世尊及諸知識比丘？」
^cb218b25佛告釋氏難提：「若見如來、若不見，若見知識比丘、
若不見，汝當隨時修於六念。
何等為六？當念如來、法、僧事、自所持戒、
自所行施，及念諸天。」
^cb218b28佛說此經已，釋氏難提聞佛所說，歡喜隨喜，作禮而去。
^n859【八五九】^cb218c2如是我聞：
一時，佛住舍衛國祇樹給孤獨園，前三月結夏安居……如前說。
差別者：時，有長者名梨師達多及富蘭那兄弟二人，
聞眾多比丘集於食堂，為世尊縫衣……如上難提修多羅廣說。
^cb218c6佛說此經已，梨師達多長者及富蘭那聞佛所說，
歡喜隨喜，從座起，作禮而去。
^n860【八六〇】^cb218c9如是我聞：
一時，佛住舍衛國祇樹給孤獨園。
前三月結夏安居竟，眾多比丘集於食堂，為世尊縫衣。
^cb218c11時，有長者梨師達多及富蘭那兄弟二人，
於鹿徑澤中修治田業，聞眾多比丘在於食堂，
為世尊縫衣，言：「如來不久作衣竟，著衣持鉢，人間遊行。」
聞已，語一士夫言：「汝今當往詣世尊所，
瞻視世尊；若必去者，速來語我。」
^cb218c16時，彼士夫即受教勅，往到一處，見世尊出，
即速來還白梨師達多及富蘭那：「世尊已來，及諸大眾。」
^cb218c18時，梨師達多及富蘭那往迎世尊。
世尊遙見梨師達多及富蘭那隨路而來，
即出路邊，敷尼師壇，正身端坐。
^cb218c21梨師達多及富蘭那稽首佛足，退坐一面，
白佛言：「世尊！我今四體支解，四方易韻，
所憶念事，今悉迷忘，何時當復得見世尊及諸知識比丘？
世尊今出至拘薩羅，從拘薩羅至伽尸，
從伽尸至摩羅，從摩羅至摩竭陀，從摩竭陀至殃伽，
從殃伽至修摩，從修摩至分陀羅，從分陀羅至迦陵伽。
是故我今極生憂苦，何時當復得見世尊及諸知識比丘？」
^cb218c29佛告梨師達多及富蘭那：「汝見如來及不見如來，
見諸知識比丘及不見，汝且隨時修習六念。
何等為六？汝當念如來事……」廣說乃至「念天。
然其長者！在家憒鬧，在家染著；出家空閑，
難可俗人處於非家，一向鮮潔，純一滿淨，梵行清白。」
^cb219a6長者白佛：「奇哉！世尊！
善說此法：『在家憒鬧，在家染著，出家空閑，
難可俗人處於非家，一向鮮潔，純一滿淨，梵行清白。』
我是波斯匿王大臣，波斯匿王欲入園觀，
令我乘於大象，載王第一宮女，一在我前，
一在我後，我坐其中。
象下坂時，前者抱我項，後者攀我背；象上坂時，
後者抱我頸，前者攀我衿。
彼諸婇女為娛樂王故，衣繒綵衣，著眾妙香，瓔珞莊嚴。
我與同遊，常護三事：一者御象，恐失正道。
二自護心，恐生染著。
三自護持，恐其顛墜。
世尊！我於爾時，於王婇女，無一剎那不正思惟。」
^cb219a17佛告長者：「善哉！善哉！
能善護心。」
^cb219a18長者白佛：「我在家中所有財物，常與世尊及諸比丘、
比丘尼、優婆塞、優婆夷、等共受用，不計我所。」
^cb219a20佛告長者：「善哉！善哉！
汝拘薩羅國錢財巨富，無有與汝等者，
而能於財，不計我所。」
^cb219a22爾時，世尊為彼長者種種說法，示、教、照、
喜；示、教、照、喜已，從座而去。
雜阿含經卷第三十

^pb1^folio#agms31雜阿含經卷第三十一
^ck17c【天相應861】^au〔宋天竺三藏求那跋陀羅譯〕
^n861【八六一】^cb219b4如是我聞：
一時，佛住舍衛國祇樹給孤獨園。
^cb219b5爾時，世尊告諸比丘：「人間四百歲是兜率陀天上一日一夜，
如是三十日一月，十二月一歲，兜率陀天壽四千歲。
愚癡無聞凡夫於彼命終，生地獄、畜生、
餓鬼中；多聞聖弟子於彼命終，不生地獄、
畜生、餓鬼中。」
^cb219b9佛說此經已，諸比丘聞佛所說，歡喜奉行。
^n862【八六二】^cb219b11如是我聞：
一時，佛住舍衛國祇樹給孤獨園。
^cb219b12爾時，世尊告諸比丘：「人間八百歲是化樂天上一日一夜，
如是三十日一月，十二月一歲，化樂天壽八千歲。
愚癡無聞凡夫於彼命終，生地獄、畜生、
餓鬼中；多聞聖弟子於彼命終，不生地獄、
畜生、餓鬼中。」
^cb219b16佛說此經已，諸比丘聞佛所說，歡喜奉行。
^n863【八六三】^cb219b18如是我聞：
一時，佛住舍衛國祇樹給孤獨園。
^cb219b19爾時，世尊告諸比丘：「人間千六百歲是他化自在天一日一夜，
如是三十日一月，十二月一歲，他化自在天壽一萬六千歲。
愚癡無聞凡夫於彼命終，生地獄、畜生、
餓鬼中；多聞聖弟子於彼命終，不生地獄、
畜生、餓鬼中。」
^cb219b24佛說此經已，諸比丘聞佛所說，歡喜奉行。
^cb219b26如佛說六經，如是異比丘問六經、佛問諸比丘六經，亦如是說。
^n864【八六四】^cb219b28如是我聞：
一時，佛住舍衛國祇樹給孤獨園。
^cb219b29爾時，世尊告諸比丘：「若比丘若行、若形、
若相，離欲、惡不善法，有覺有觀，離生喜樂，初禪具足住。
彼不憶念如是行、如是形、如是相，然於彼色、
受、想、行、識法；作如病、如癰、如刺、如殺、無常、
苦、空、非我思惟，於彼法生厭、怖畏、防護；
生厭、怖畏、防護已，以甘露門而自饒益，
如是寂靜，如是勝妙，所謂捨離，餘愛盡、
無欲、滅盡、涅槃。」
^cb219c7佛說此經已，諸比丘聞佛所說，歡喜奉行。
^n865【八六五】^cb219c9如是我聞：
一時，佛住舍衛國祇樹給孤獨園。
^cb219c10爾時，世尊告諸比丘……如上說。
差別者：「如是知、如是見已，欲有漏心解脫、
有有漏心解脫、無明漏心解脫，解脫知見：
『我生已盡，梵行已立，所作已作，自知不受後有。』」
^cb219c13佛說此經已，諸比丘聞佛所說，歡喜奉行。
^n866【八六六】^cb219c15如是我聞：
一時，佛住舍衛國祇樹給孤獨園。
^cb219c16爾時，世尊告諸比丘……如上說。
差別者：「若不得解脫，以欲法、念法、樂法故，取中般涅槃。
若不如是，或生般涅槃，若不如是，或有行般涅槃，
若不如是，或無行般涅槃，若不如是，或上流般涅槃。
若不如是，或復即以此欲法、念法、樂法功德生大梵天中，
或生梵輔天中，或生梵身天中。」
^cb219c22佛說此經已，諸比丘聞佛所說，歡喜奉行。
^n867【八六七】^cb219c24如是我聞：
一時，佛住舍衛國祇樹給孤獨園。
^cb219c25爾時，世尊告諸比丘：「若比丘如是行、如是形、
如是相，息有覺有觀，內淨一心，無覺無觀，
定生喜樂，第二禪具足住。
若不如是行、如是形、如是相憶念，而於色、
受、想、行、識法思惟如病、如癰、如刺、如殺、
無常、苦、空、非我；於此等法心生厭離、怖畏、
防護，厭離、防護已，於甘露法界以自饒益。
此則寂靜，此則勝妙，所謂捨離，一切有餘愛盡、
無欲、滅盡、涅槃。」
^cb220a3佛說此經已，諸比丘聞佛所說，歡喜奉行。
^n868【八六八】^cb220a5如是我聞：
一時，佛住舍衛國祇樹給孤獨園。
^cb220a6爾時，世尊告諸比丘……如上說。
差別者：「彼如是知、如是見，欲有漏心解脫、
有有漏心解脫、無明漏心解脫，解脫知見：
『我生已盡，梵行已立，所作已作，自知不受後有。』
若不解脫，而以彼法，欲法、念法、樂法取中般涅槃；
若不爾者，取生般涅槃；若不爾者，取有行般涅槃；
若不爾者，取無行般涅槃；若不爾者，取上流般涅槃；
若不爾者，彼以欲法、念法、樂法生自性光音天；
若不爾者，生無量光天；若不爾者，生少光天。」
^cb220a15佛說此經已，諸比丘聞佛所說，歡喜奉行。
^n869【八六九】^cb220a17如是我聞：
一時，佛住舍衛國祇樹給孤獨園。
^cb220a18爾時，世尊告諸比丘：「若比丘如是行、如是形、
如是相，離貪喜，捨住正念正智，覺身樂，
聖人能說能捨念樂住，第三禪具足住。
若不爾者，以如是行、如是形、如是相，於受、
想、行、識法思惟如病、如癰、如刺、如殺，乃至上流；
若不爾者，以彼法，欲法、念法、樂生遍淨天；
若不爾者，生無量淨天；若不爾者，生少淨天。」
^cb220a25佛說此經已，諸比丘聞佛所說，歡喜奉行。
^n870【八七〇】^cb220a27如是我聞：
一時，佛住舍衛國祇樹給孤獨園。
^cb220a28爾時，世尊告諸比丘：「若比丘如是行、如是形、
如是相，離苦息樂，前憂喜已滅，不苦不樂捨，
淨念一心，第四禪具足住。
若不如是憶念，而於色、受、想、行、識思惟如病、
如癰、如刺、如殺，乃至上流般涅槃；若不爾者，
或生因性果實天，若不爾者，生福生天，
若不爾者，生少福天。」
^cb220b5佛說此經已，諸比丘聞佛所說，歡喜奉行。
^cb220b7如四禪，如是四無色定，亦如是說。
^n871【八七一】^cb220b8如是我聞：
一時，佛住舍衛國祇樹給孤獨園。
^cb220b9爾時，世尊告諸比丘：「有風雲天作是念：『我今欲以神力遊戲。』
如是念時，風雲則起。
如風雲天，如是焰電天、雷震天、雨天、晴天、
寒天、熱天亦如是說。」
^cb220b12佛說此經已，諸比丘聞佛所說，歡喜奉行。
^cb220b14說如是，異比丘問佛、佛問諸比丘亦如是說。
^n872【八七二】^cb220b16如是我聞：
一時，佛住舍衛國祇樹給孤獨園。
^cb220b17爾時，世尊於夜闇中，天時小雨，電光焰照。
佛告阿難：「汝可以傘蓋覆燈持出。」
^cb220b18尊者阿難即受教，以傘蓋覆燈，隨佛後行，
至一處，世尊微笑。
尊者阿難白佛言：「世尊不以無因緣而笑，不審世尊今日何因何緣而發微笑？」
^cb220b22佛告阿難：「如是！如是！
如來不以無因緣而笑，汝今持傘蓋覆燈，
隨我而行；我見梵天亦復如是持傘蓋覆燈，
隨拘隣比丘後行；釋提桓因亦復持傘蓋覆燈，
隨摩訶迦葉後行；袟栗帝羅色吒羅天王亦持傘蓋覆燈，
隨舍利弗後行；毘樓勒迦天王亦持傘蓋覆燈，
隨大目揵連後行；毘樓匐叉天王亦持傘蓋覆燈，
隨摩訶拘絺羅後行；毘沙門天王亦持傘蓋覆燈，隨摩訶劫賓那後行。」
^cb220c2佛說此經已，尊者阿難聞佛所說，歡喜奉行。
^ck18【修證相應873】^n873【八七三】^cb220c4如是我聞：
一時，佛住舍衛國祇樹給孤獨園。
^cb220c5爾時，世尊告諸比丘：「有四種善好調伏眾。
何等為四？謂比丘調伏、比丘尼調伏、優婆塞調伏、
優婆夷調伏，是名四眾。」
^cb220c7爾時，世尊即說偈言：
^gatha「若才辯無畏，多聞通達法，
^gatha行法次法向，是則為善眾。
^gatha比丘持淨戒，比丘尼多聞，
^gatha優婆塞淨信，優婆夷亦然，
^gatha是名為善眾。　如日光自照，
^gatha如則善好僧，是則僧中好，
^gatha是法令僧好，如日光自照。」
^cb220c16佛說此經已，諸比丘聞佛所說，歡喜奉行。
^cb220c17如調伏，如是辯、柔和、無畏、多聞、通達法、
說法、法次法向、隨順法行，亦如是說。
^n874【八七四】^cb220c19如是我聞：
一時，佛住舍衛國祇樹給孤獨園。
^cb220c20爾時，世尊告諸比丘：「有三種子。
何等為三？有隨生子、有勝生子、有下生子、何等為隨生子？
謂子父母不殺、不盜、不婬、不妄語、不飲酒，
子亦隨學不殺、不盜、不婬、不妄語、不飲酒，是名隨生子。
何等為勝生子？若子父母不受不殺、不盜、
不婬、不妄語、不飲酒戒，子則能受不殺、
不盜、不婬、不妄語、不飲酒戒，是名勝生子。
云何下生子？若子父母受不殺、不盜、不婬、
不妄語、不飲酒戒，子不能受不殺、不盜、
不婬、不妄語、不飲酒戒，是名下生子。」
^cb221a1爾時，世尊即說偈言：
^gatha「生隨及生上，智父之所欲，
^gatha生下非所須，以不紹繼故，
^gatha為人法之子，當作優婆塞。
^gatha於佛法僧寶，勤修清淨心，
^gatha雲除月光顯，光榮眷屬眾。」
^cb221a7佛說此經已，諸比丘聞佛所說，歡喜奉行。
^cb221a8如五戒，如是信、戒、施、聞、慧經，亦如是說。
^n875【八七五】^cb221a9如是我聞：
一時，佛住舍衛國祇樹給孤獨園。
^cb221a10爾時，世尊告諸比丘：「有四正斷。
何等為四？一者斷斷，二者律儀斷，三者隨護斷，四者修斷。」
^cb221a12佛說此經已，諸比丘聞佛所說，歡喜奉行。
^n876【八七六】^cb221a14如是我聞：
一時，佛住舍衛國祇樹給孤獨園。
^cb221a15爾時，世尊告諸比丘：「有四正斷。
何等為四？一者斷斷，二者律儀斷，三者隨護斷，四者修斷。」
^cb221a17爾時世尊即說偈言：
^gatha「斷斷及律儀，隨護與修習，
^gatha如此四正斷，諸佛之所說。」
^cb221a20佛說此經已，諸比丘聞佛所說，歡喜奉行。
^n877【八七七】^cb221a21如是我聞：
一時，佛住舍衛國祇樹給孤獨園。
^cb221a22爾時，世尊告諸比丘：「有四正斷。
何等為四？一者斷斷，二者律儀斷，三者隨護斷，四者修斷。
云何為斷斷？謂比丘亦已起惡不善法斷，
生欲、方便、精勤、心攝受，是為斷斷。
云何律儀斷？未起惡不善法不起，生欲、
方便、精勤、攝受，是名律儀斷。
云何隨護斷？未起善法令起，生欲、方便、
精勤攝受，是名隨護斷。
云何修斷？已起善法增益修習，生欲、方便、
精勤、攝受，是為修斷。」
^cb221b1佛說此經已，諸比丘聞佛所說，歡喜奉行。
^n878【八七八】^cb221b3如是我聞：
一時，佛住舍衛國祇樹給孤獨園。
^cb221b4爾時，世尊告諸比丘：「有四正斷。
何等為四？一者斷斷，二者律儀斷，三者隨護斷，四者修斷。
云何為斷斷？謂比丘已起惡不善法斷，
生欲、方便、精勤、心攝受，是為斷斷。
云何律儀斷？未起惡不善法不起，生欲、
方便、精勤、攝受，是名律儀斷。
云何隨護斷？未起善法令起，生欲、方便、
精勤、攝受，是名隨護斷。
云何修斷？已起善法增益修習，生欲、方便、
精勤、攝受，是名修斷。」
^cb221b12爾時，世尊即說偈言：
^gatha「斷斷及律儀，隨護與修習，
^gatha如此四正斷，諸佛之所說。」
^cb221b15佛說此經已，諸比丘聞佛所說，歡喜奉行。
^n879【八七九】^cb221b16如是我聞：
一時，佛住舍衛國祇樹給孤獨園。
^cb221b17爾時，世尊告諸比丘：「有四正斷。
何等為四？一者斷斷，二者律儀斷，三者隨護斷，四者修斷。
云何斷斷？若比丘已起惡不善法斷，生欲、
方便、精勤、攝受；未起惡不善法不起，生欲、
方便、精勤、攝受；未生善法令起、生欲、方便、
精勤、攝受；已生善法增益修習，生欲、方便、
精勤、攝受，是名斷斷。
云何律儀斷？若比丘善護眼根，隱密、調伏、
進向；如是耳、鼻、舌、身、意根善護、隱密、調伏、
進向，是名律儀斷。
云何隨護斷？若比丘於彼彼真實三昧相善守護持，
所謂青瘀相、脹相、膿相、壞相、食不盡相，
修習守護，不令退沒，是名隨護斷。
云何修斷？若比丘修四念處等，是名修斷。」
^cb221b29爾時，世尊即說偈言：
^gatha「斷斷律儀斷，隨護修習斷，
^gatha此四種正斷，正覺之所說，
^gatha比丘勤方便，得盡於諸漏。」
^cb221c5佛說此經已，諸比丘聞佛所說，歡喜奉行。
^cb221c6如四念處，如是四正斷、四如意足、五根、
五力、七覺支、八道支、四道、四法句、正觀修習，亦如是說。
^n880【八八〇】^cb221c9如是我聞：
一時，佛住舍衛國祇樹給孤獨園。
^cb221c10爾時，世尊告諸比丘：「譬如有人作世間建立，
彼一切皆依於地；如是比丘修習禪法，
一切皆依不放逸為根本，不放逸集、不放逸生、
不放逸轉，比丘不放逸者，能修四禪。」
^cb221c14佛說此經已，諸比丘聞佛所說，歡喜奉行。
^n881【八八一】^cb221c16如是我聞：
一時，佛住舍衛國祇樹給孤獨園。
^cb221c17爾時，世尊告諸比丘……如上說。
差別者：「如是比丘能斷貪欲、瞋恚、愚癡。」
^cb221c18佛說此經已，諸比丘聞佛所說，歡喜奉行。
^cb221c20如斷貪欲、瞋恚、愚癡，如是調伏貪欲、瞋恚、
愚癡；貪欲究竟，瞋恚、愚癡究竟，出要、遠離、
涅槃，亦如是說。
^n882【八八二】^cb221c23如是我聞：
一時，佛住舍衛國祇樹給孤獨園。
^cb221c24爾時，世尊告諸比丘：「譬如百草藥木，皆依於地而得生長；
如是種種善法，皆依不放逸為本……」
如上說，乃至涅槃。
^cb221c26「譬如黑沈水香是眾香之上，如是種種善法，不放逸最為其上。
^cb221c28「譬如堅固之香，赤栴檀為第一；如是一切善法，一切皆不放逸為根本。
如是，乃至涅槃。
^cb222a1「譬如水陸諸華，優鉢羅華為第一；如是一切善法，
皆不放逸為根本，乃至涅槃。
^cb222a3「譬如陸地生華，摩利沙華為第一；如是一切善法，
不放逸為其根本，乃至涅槃。
^cb222a4「譬如，比丘！一切畜生跡中，象跡為上；如是一切諸善法，
不放逸最為根本……」如上說，乃至涅槃。
^cb222a7「譬如一切畜生，師子為第一；所謂畜生主，
如是一切善法，不放逸為其根本……」
如上說，乃至涅槃。
^cb222a9「譬如一切屋舍堂閣，以棟為第一；如是一切善法，不放逸為其根本。
^cb222a10「譬如一切閻浮果，唯得閻浮名者，果最為第一；
如是一切善法，不放逸為其根本。
^cb222a13「如是一切俱毘陀羅樹，薩婆耶旨羅俱毘陀羅樹為第一；
如是一切善法，不放逸為根本……」如上說，乃至涅槃。
^cb222a15「譬如諸山，以須彌山王為第一；如是一切善法，
不放逸為其根本……」如上說，乃至涅槃。
^cb222a17「譬如一切金，以閻浮提金為第一；如是一切善法，
不放逸為其根本……」如上說，乃至涅槃。
^cb222a19「譬如一切衣中，伽尸細㲲為第一；如是一切善法，
不放逸為其根本……」如上說，乃至涅槃。
^cb222a21「譬如一切色中，以白色為第一；如是一切善法，
不放逸為其根本……」如上說，乃至涅槃。
^cb222a23「譬如眾鳥，以金翅鳥為第一；如是一切善法，
不放逸為其根本……」如上說，乃至涅槃。
^cb222a25「譬如諸王，轉輪聖王為第一；如是一切善法，
不放逸為其根本……」如上說，乃至涅槃。
^cb222a27「譬如一切天王，四大天王為第一；如是一切善法，
不放逸為其根本……」如上說，乃至涅槃。
^cb222a29「譬如一切三十三天，以帝釋為第一；如是一切善法，
不放逸為其根本……」如上說，乃至涅槃。
^cb222b2「譬如焰摩天中，以宿焰摩天王為第一；
如是一切善法，不放逸為其根本……」
如上說，乃至涅槃。
^cb222b4「譬如兜率陀天，以兜率陀天王為第一；
如是一切善法，不放逸為其根本……」
如上說，乃至涅槃。
^cb222b6「譬如化樂天，以善化樂天王為第一；如是一切善法，
不放逸為其根本……」如上說，乃至涅槃。
^cb222b9「譬如他化自在天，以善他化自在天子為第一；
如是一切善法，不放逸為其根本……」
如上說，乃至涅槃。
^cb222b11「譬如梵天，大梵王為第一；如是一切善法，
不放逸為其根本……」如上說，乃至涅槃。
^cb222b13「譬如閻浮提一切眾流皆順趣大海，其大海者最為第一；
以容受故，如是一切善法皆順不放逸……」
如上說，乃至涅槃。
^cb222b15「譬如一切雨渧皆歸大海，如是一切善法皆順趣不放逸海……」
如上說，乃至涅槃。
^cb222b17「譬如一切薩羅，阿耨大薩羅為第一；如是一切善法，
不放逸為第一……」如上說，乃至涅槃。
^cb222b19「譬如閻浮提一切河，四大河為第一；謂恒河、
新頭、搏叉、司陀，如是一切善法，不放逸為第一……」
如上說，乃至涅槃。
^cb222b22「譬如眾星光明，月為第一；如是一切善法，
不放逸為第一……」如上說，乃至涅槃。
^cb222b24「譬如諸大身眾生，羅睺羅阿修羅最為第一；
如是一切善法，不放逸為其根本……」
如上說，乃至涅槃。
^cb222b26「譬如諸受五欲者，頂生王為第一；如是一切善法，
不放逸為其根本……」如上說，乃至涅槃。
^cb222b28「譬如欲界諸神力，天魔波旬為第一；如是一切善法，
不放逸為其根本……」如上說，乃至涅槃。
^cb222c1「譬如一切眾生，無足、兩足、四足、多足，色、
無色，想、無想，非想、非無想，如來為第一；
如是一切善法，不放逸為其根本……」
如上說，乃至涅槃。
^cb222c4「譬如所有諸法，有為、無為，離貪欲為第一；
如是一切善法，不放逸為其根本……」
如上說，乃至涅槃。
^cb222c6「譬如一切諸法眾，如來眾為第一；如是一切善法，
不放逸為其根本……」如上說，乃至涅槃。
^cb222c9「譬如一切所有諸界苦行，梵行聖界為第一；
如是一切善法，不放逸為其根本……」
如上說，乃至涅槃。
^cb222c11佛說此經已，諸比丘聞佛所說，歡喜奉行。
^n883【八八三】^cb222c13如是我聞：
一時，佛住舍衛國祇樹給孤獨園。
^cb222c14爾時，世尊告諸比丘：「有四種禪，有禪三昧善，
非正受善；有禪正受善，非三昧善；有禪三昧善，
亦正受善；有禪非三昧善，非正受善。
^cb222c17「復次，四種禪，有禪住三昧善，非住正受善；
有禪住正受善，非住三昧善；有禪住三昧善，
亦住正受善；有禪非住三昧善，亦非住正受善。
^cb222c20「復次，四種禪，有禪三昧起善，非正受起善；
有禪正受起善，非三昧起善；有禪三昧起善，
亦正受起善；有禪非三昧起善，亦非正受起善。
^cb222c23「復次，四種禪，有禪三昧時善，非正受時善；
有禪正受時善，非三昧時善；有禪三昧時善，
亦正受時善；有禪非三昧時善，亦非正受時善。
^cb222c26「復次，四種禪，有禪三昧處善，非正受處善；
有禪正受處善，非三昧處善；有禪三昧處善，
亦正受處善；有禪非三昧處善，亦非正受處善。
^cb223a1「復次，四種禪，有禪三昧迎善，非正受迎善；
有禪正受迎善，非三昧迎善；有禪三昧迎善，
亦正受迎善；有禪非三昧迎善，亦非正受迎善。
^cb223a4「復次，四種禪，有禪三昧念善，非正受念善；
有禪正受念善，非三昧念善；有禪三昧念善，
亦正受念善；有禪非三昧念善，亦非正受念善。
^cb223a7「復次，四種禪，有禪三昧念不念善，非正受念不念善；
有禪正受念不念善，非三昧念不念善；
有禪三昧念不念善，亦正受念不念善；
有禪非三昧念不念善，亦非正受念不念善。
^cb223a11「復次，四種禪，有禪三昧來善，非正受來善；
有禪正受來善，非三昧來善；有禪三昧來善，
亦正受來善；有禪非三昧來善，亦非正受來善。
^cb223a14「復次，四種禪，有禪三昧惡善，非正受惡善；
有禪正受惡善，非三昧惡善；有禪三昧惡善，
亦正受惡善；有禪非三昧惡善，亦非正受惡善。
^cb223a17「復次，四種禪，有禪三昧方便善，非正受方便善；
有禪正受方便善，非三昧方便善；有禪三昧方便善，
亦正受方便善；有禪非三昧方便善，亦非正受方便善。
^cb223a21「復次，四種禪，有禪三昧止善，非正受止善；
有禪正受止善，非三昧止善；有禪三昧止善，
亦正受止善；有禪非三昧止善，亦非正受止善。
^cb223a24「復次，四種禪，有禪三昧舉善，非正受舉善；
有禪正受舉善，非三昧舉善；有禪三昧舉善，
亦正受舉善；有禪非三昧舉善，亦非正受舉善。
^cb223a27「復次，四種禪，有禪三昧捨善，非正受捨善；
有禪正受捨善，非三昧捨善；有禪三昧捨善，
亦正受捨善；有禪非三昧捨善，亦非正受捨善。」
^cb223b1佛說此經已，諸比丘聞佛所說，歡喜奉行。
^n884【八八四】^cb223b3如是我聞：
一時，佛住舍衛國祇樹給孤獨園。
^cb223b4爾時，世尊告諸比丘：「有無學三明。
何等為三？無學宿命智證通、無學生死智證通、無學漏盡智證通。」
^cb223b6爾時，世尊即說偈言：
^gatha「觀察知宿命，見天惡趣生，
^gatha生死諸漏盡，是則牟尼明。
^gatha其心得解脫，一切諸貪愛，
^gatha三夜悉通達，故說為三明。」
^cb223b11佛說此經已，諸比丘聞佛所說，歡喜奉行。
^n885【八八五】^cb223b12如是我聞：
一時，佛住舍衛國祇樹給孤獨園。
^cb223b13爾時，世尊告諸比丘：「有無學三明。
何等為三？謂無學宿命智證通、無學生死智證通、無學漏盡智證通。
^cb223b15「云何無學宿命智證通？
謂聖弟子知種種宿命事，從一生至百千萬億生，
乃至劫數成壞，我及眾生宿命所更如是名、
如是生、如是性、如是食、如是受苦樂、如是長壽、
如是久住、如是受分齊；我及眾生於此處死、
餘處生，於餘處死、此處生，有如是行、如是因、
如是信，受種種宿命事，皆悉了知，是名宿命智證明。
^cb223b22「云何生死智證明？
謂聖弟子天眼淨過於人眼，見諸眾生死時、
生時，善色、惡色，上色、下色，向於惡趣，隨業受生如實知；
如此眾生身惡行成就、口惡行成就、意惡行成就，
謗聖人，邪見受邪法因緣故，身壞命終，
生惡趣泥犁中；此眾生身善行、口善行，
意善行，不謗毀聖人，正見成就，身壞命終，
生於善趣天人中，是名生死智證明。
^cb223c1「云何漏盡智證明？
謂聖弟子此苦如實知，此苦集、此苦滅、
此苦滅道跡如實知；彼如是知、如是見，
欲有漏心解脫、有有漏心解脫、無明漏心解脫，
解脫知見：『我生已盡，梵行已立，所作已作，自知不受後有。』
是名漏盡智證明。」
^cb223c6爾時，世尊即說偈言：
^gatha「觀察知宿命，見天惡趣生，
^gatha生死諸漏盡，是則牟尼明。
^gatha知心得解脫，一切諸貪愛，
^gatha三處悉通達，故說為三明。」
^cb223c12佛說是經已，諸比丘聞佛所說，歡喜奉行。
^n886【八八六】^cb223c13如是我聞：
一時，佛住舍衛國祇樹給孤獨園。
^cb223c14時，有異婆羅門來詣佛所，與世尊面相慰勞，
慰勞已，退坐一面。
而作是說：「此則婆羅門三明，此則婆羅門三明。」
^cb223c16爾時，世尊告婆羅門言：「云何名為婆羅門三明？」
^cb223c17婆羅門白佛言：「瞿曇！
婆羅門父母具相，無諸瑕穢，父母七世相承，
無諸譏論，世世相承，常為師長，辯才具足；
誦諸經典、物類名字、萬物差品、字類分合、
歷世本末，此五種記，悉皆通達，容色端正。
是名，瞿曇！婆羅門三明。」
^cb223c22佛告婆羅門：「我不以名字言說為三明也，
賢聖法間說真要實三明，謂賢聖知見，
賢聖法、律真實三明。」
^cb223c25婆羅門白佛：「云何？
瞿曇！賢聖知見，賢聖法、律所說三明？」
^cb223c26佛告婆羅門：「有三種無學三明。
何等為三？謂無學宿命智證明、無學生死智證明、
無學漏盡智證明……」如上經廣說。
^cb224a1爾時，世尊即說偈言：
^gatha「一切法無常，持戒寂靜禪，
^gatha知一切宿命，已生天惡趣，
^gatha得斷生漏盡，是為牟尼通。
^gatha悉知心解脫，一切貪恚癡，
^gatha我說是三明，非言語所說。
^cb224a7「婆羅門！是為聖法、律所說三明。」
婆羅門白佛：「瞿曇！
是真三明。」
^cb224a8爾時，婆羅門聞佛所說，歡喜隨喜，從坐起而去。
^n887【八八七】^cb224a10如是我聞：
一時，佛住舍衛國祇樹給孤獨園。
^cb224a11時，有異婆羅門來詣佛所，與世尊面相慰勞，
慰勞已，退坐一面，白佛：「瞿曇！
我名信。」
^cb224a13佛告婆羅門：「所謂信者，信增上戒、施、聞、
捨、慧，是則為信，非名字是信也。」
^cb224a14時，婆羅門聞佛所說，歡喜隨喜，從坐起而去。
^n888【八八八】^cb224a16如是我聞：
一時，佛住舍衛國祇樹給孤獨園。
^cb224a17時，有異婆羅門來詣佛所，面相慰勞，慰勞已，
退坐一面，白佛言：「瞿曇！
我名增益。」
^cb224a19佛告婆羅門：「所謂增益者，信增益，戒、聞、
捨、慧增益，是為增益，非名字為增益也。」
^cb224a20時，婆羅門聞佛所說，歡喜隨喜，從坐起而去。
^n889【八八九】^cb224a22如是我聞：
一時，佛住舍衛國祇樹給孤獨園。
^cb224a23時，有異婆羅門來詣佛所，問訊安否，問訊已，
退坐一面，白佛言：「世尊！
我名等起。」
^cb224a25佛告婆羅門：「夫等起者，謂起於信，起戒、
聞、捨、慧，是為等起，非名字為等起也。」
^cb224a26爾時，婆羅門聞佛所說，歡喜隨喜，從坐起而去。
^n890【八九〇】^cb224a28如是我聞：
一時，佛住舍衛國祇樹給孤獨園。
^cb224a29爾時，世尊告諸比丘：「當為汝說無為法，及無為道跡。
諦聽，善思。云何無為法？
謂貪欲永盡，瞋恚、愚癡永盡，一切煩惱永盡，是無為法。
云何為無為道跡？
謂八聖道分：正見、正智、正語、正業、正命、
正方便、正念、正定，是名無為道跡。」
^cb224b5佛說此經已，諸比丘聞佛所說，歡喜奉行。
^cb224b7如無為，如是難見、不動、不屈、不死、無漏、
覆蔭、洲渚、濟渡、依止、擁護、不流轉、離熾焰、
離燒然、流通、清涼、微妙、安隱、無病、無所有、
涅槃，亦如是說。
^n891【八九一】^cb224b11如是我聞：
一時，佛住舍衛國祇樹給孤獨園。
^cb224b12爾時，世尊告諸比丘：「譬如湖池，廣長五十由旬，深亦如是。
若有士夫以一毛端渧彼湖水。
云何？比丘！彼湖水為多？
為士夫毛端一渧水多？」
^cb224b15比丘白佛：「世尊！士夫毛端尠少耳，湖水無量千萬億倍，不得為比。」
^cb224b16佛告比丘：「具足見真諦，正見具足。
世尊弟子見真諦果，正無間等，彼於爾時已斷、
已知，斷其根本，如截多羅樹頭，更不復生，
所斷諸苦甚多無量，如大湖水，所餘之苦如毛端渧水。」
^cb224b21佛說此經已，諸比丘聞佛所說，歡喜奉行。
^cb224b22如毛端渧水，如是草籌之端渧水亦如是。
^cb224b23如湖池水，如是薩羅多吒伽、恒水、耶扶那、
薩羅㳛、伊羅跋提、摩醯、大海，亦如是說。
^cb224b25佛說此經已，諸比丘聞佛所說，歡喜奉行。
^n892【八九二】^cb224b26如是我聞：
一時，佛住舍衛國祇樹給孤獨園。
^cb224b27爾時，世尊告諸比丘：「有內六入處。
云何為六？謂眼內入處，耳、鼻、舌、身、意內入處。
於此六法觀察忍，名為信行，超昇離生，
離凡夫地，未得須陀洹果，乃至未命終，要得須陀洹果。
若此諸法增上觀察忍，名為法行，超昇離生，
離凡夫地，未得須陀洹果，乃至未命終，要得須陀洹果。
若此諸法如實正智觀察，三結已盡、已知，
謂身見、戒取、疑，是名須陀洹。
不墮決定惡趣，定趣三菩提，七有天人往生，究竟苦邊。
此等諸法正智觀察，不起諸漏，離欲解脫，名阿羅漢。
諸漏已盡，所作已作，離諸重擔，逮得己利，
盡諸有結，正智心善解脫。」
^cb224c10佛說此經已，諸比丘聞佛所說，歡喜奉行。
^cb224c12如內六入處，如是外六入處、六識身、六觸身、
六受身、六想身、六思身、六愛身、六界身、
五陰，亦如上說。
^ck19【入界陰相應893】^n893【八九三】^cb224c15如是我聞：
一時，佛住舍衛國祇樹給孤獨園。
^cb224c16爾時，世尊告諸比丘：「有五種種子生。
何等為五？謂根種子、莖種子、節種子、壞種子、種種子。
此諸種子不斷、不破、不腐、不傷、不穿堅，
新得地界，不得水界，彼諸種子不得生長增廣；
得水界，不得地界，彼諸種子不得生長增廣；
要得地界、水界，彼諸種子得生長增廣。
如是業，煩惱、有、愛、見、慢、無明而生行；若有業而無煩惱、
愛、見、無明者，行則滅。」
^cb224c24佛說此經已，諸比丘聞佛所說，歡喜奉行。
^cb224c26如行，如是識、名色、六入處、觸、受、愛、取、有、
生、老死，亦如是說。
^n894【八九四】^cb224c28如是我聞：
一時，佛住舍衛國祇樹給孤獨園。
^cb224c29爾時，世尊告諸比丘：「於我世間，於世間及世間集不如是知者，
我終不得於諸天、魔、梵、沙門、婆羅門及諸世間，
為解脫、為出、為離，離顛倒想，亦不名阿耨多羅三藐三菩提。
以我於世間及世間集如實知故，是故我於諸天、
世人、魔、梵、沙門、婆羅門及餘眾生，為得解脫、
為出、為離，心離顛倒，具足住，得成阿耨多羅三藐三菩提。」
^cb225a7佛說此經已，諸比丘聞佛所說，歡喜奉行。
^cb225a9如是世間、世間集、世間滅，世間集、世間出，
世間集、世間滅、世間味、世間患、世間出，
世間集、世間滅、世間出，世間集、世間滅道跡，
世間集、世間滅、世間集道跡、世間滅道跡，
世間集、世間滅、世間味、世間患、世間出，
世間集、世間滅、世間集道跡、世間滅道跡、
世間味、世間患、世間出。
^cb225a15佛說此經已，諸比丘聞佛所說，歡喜奉行。
^n895【八九五】^cb225a17如是我聞：
一時，佛住舍衛國祇樹給孤獨園。
^cb225a18爾時，世尊告諸比丘：「有三愛。
何等為三？謂欲愛、色愛、無色愛。
為斷此三愛故，當求大師。」
^cb225a20佛說此經已，諸比丘聞佛所說，歡喜奉行。
^cb225a22如求大師，如是次師、教師、廣導師、度師、
廣度師、說師、廣說師、隨說師、阿闍梨、同伴、
真知識之善友、哀愍、慈悲、欲義、欲安、欲樂、
欲觸、欲通、欲者、精進者、方便者、出者、堅固者、
勇猛者、堪能者、攝者、常者、學者、不放逸者、
修者、思惟者、憶念者、覺想者、思量者、梵行者、
神力者、智者、識者、慧者、分別者、念處、正勤、
根、力、覺、道、止觀、念身、正思惟求，亦如是說。
^n896【八九六】^cb225b1如是我聞：
一時，佛住舍衛國祇樹給孤獨園。
^cb225b2爾時，世尊告諸比丘：「有三有漏。
何等為三？謂欲有漏、有有漏、無明有漏，
為斷此三有漏故，當求大師。」
^cb225b4佛說此經已，諸比丘聞佛所說，歡喜奉行。
^cb225b6如求大師，如是乃至求正思惟，亦如是說。
^n897【八九七】^cb225b7如是我聞：
一時，佛住王舍城迦蘭陀竹園。
^cb225b8時，尊者羅睺羅來詣佛所，稽首禮足，退坐一面，
白佛言：「世尊！云何知、云何見，我此識身及外境界一切相不憶念，
於其中間盡諸有漏？」
^cb225b11佛告羅睺羅：「有內六入處。
何等為六？謂眼入處。
耳、鼻、舌、身、意入處，此等諸法，正智觀察，
盡諸有漏，正智心善解脫，是名阿羅漢，
盡諸有漏，所作已作，已捨重擔，逮得己利，
盡諸有結，正智心得解脫。」
^cb225b15佛說此經已，諸比丘聞佛所說，歡喜奉行。
^cb225b17如內六入處，如是外六入處乃至五陰，亦如是說。
^n898【八九八】^cb225b19如是我聞：
一時，佛住王舍城迦蘭陀竹園。
^cb225b20爾時，世尊告諸比丘：「若比丘於眼欲貪斷，
欲貪斷者，是名眼已斷、已知，斷其根本，
如截多羅樹頭，於未來世成不生法。
如眼。如是耳、鼻、舌、身、意亦如是說。」
^cb225b23佛說此經已，諸比丘聞佛所說，歡喜奉行。
^cb225b25如內六入處，如是外六入處乃至五陰，亦如是說。
^n899【八九九】^cb225b27如是我聞：
一時，佛住王舍城迦蘭陀竹園。
^cb225b28爾時，世尊告諸比丘：「若比丘眼生、住、成就顯現，
苦生、病住、老死顯現；如是，乃至意亦如是說。
若眼滅、息、沒，苦則滅、病則息、老死則沒；乃至意亦如是說。」
^cb225c2佛說此經已，諸比丘聞佛所說，歡喜奉行。
^cb225c4如內六入處，如是外六入處乃至五陰，亦如是說。
^n900【九〇〇】^cb225c6如是我聞：
一時，佛住王舍城迦蘭陀竹園。
^cb225c7爾時，世尊告諸比丘：「若比丘於眼味著者，
則生上煩惱，生上煩惱者，於諸染污心不得離欲，
彼障礙亦不得斷，乃至意入處亦如是說。」
^cb225c10佛說此經已，諸比丘聞佛所說，歡喜奉行。
^cb225c12如內六入處，如是外六入處乃至五陰，亦如是說。
^n901【九〇一】^cb225c14如是我聞：
一時，佛住王舍城迦蘭陀竹園。
^cb225c15爾時，世尊告諸比丘：「譬如世間所作，皆依於地而得建立，
如是一切善法，皆依內六入處而得建立。」
^cb225c17佛說此經已，諸比丘聞佛所說，歡喜奉行。
^cb225c19如內六入處，如是外六入處乃至五陰，亦如是說。
^ck20b【不壞淨相應902】^n902【九〇二】^cb225c21如是我聞：
一時，佛住王舍城迦蘭陀竹園。
^cb225c22爾時，世尊告諸比丘：「若有眾生，無足、二足、
四足、多足，色、無色，想、無想，非想、非非想，
於一切如來最第一，乃至聖戒亦如是說。」
^n903【九〇三】^cb225c25如是我聞：
一時，佛住王舍城迦蘭陀竹園。
^cb225c26爾時，世尊告諸比丘：「若諸世間眾生所作，
彼一切皆依於地而得建立；如是一切法，
有為、無為，離貪欲法最為第一……」如是廣說，
乃至「聖戒亦如是說。」
^cb225c29佛說此經已，諸比丘聞佛所說，歡喜奉行。
^n904【九〇四】^cb226a2如是我聞：
一時，佛住王舍城迦蘭陀竹園。
^cb226a3爾時，世尊告諸比丘：「若諸世間眾生，彼一切皆依於地而得建立；
如是一切諸眾，如來聲聞眾最為第一……」
如是廣說，乃至「聖戒。」
^cb226a5佛說此經已，諸比丘聞佛所說，歡喜奉行。
雜阿含經卷第三十一

^pb1^folio#agms32<lines=6>雜阿含經卷第三十二
^ck30【大迦葉相應905】^au〔宋天竺三藏求那跋陀羅譯〕
^n905【九〇五】^cb226a13如是我聞：
一時，佛住王舍城迦蘭陀竹園。
爾時，尊者摩訶迦葉、尊者舍利弗、住耆闍崛山中。
^cb226a15時，有眾多外道出家詣尊者舍利弗，與尊者面相問訊慰勞已，
退坐一面，語尊者舍利弗言：「云何？
舍利弗！如來有後生死耶？」
^cb226a18舍利弗言：「諸外道！
世尊說言，此是無記。」
^cb226a19又問：「云何？舍利弗！
如來無後生死耶？」
^cb226a20舍利弗答言：「諸外道！
世尊說言，此是無記。」
^cb226a21又問：「舍利弗！如來有後生死、無後生死耶？」
^cb226a22舍利弗答言：「世尊說言，此是無記。」
又問舍利弗：「如來非有後生死、非無後生死耶？」
^cb226a23舍利弗答言：「諸外道！
世尊說言，此是無記。」
^cb226a24諸外道出家又問尊者舍利弗：「云何所問如來有後生死、
無後生死、有後無後、非有後非無後，一切答言：
『世尊說，此是無記。』？
云何為上座，如愚如癡，不善不辯，如嬰兒無自性智？」
作此語已，從坐起去。
^cb226a29爾時，尊者摩訶迦葉、尊者舍利弗相去不遠，
各坐樹下，晝日禪思。
尊者舍利弗知諸外道出家去已，詣尊者摩訶迦葉所，
共相問訊慰勞已，退坐一面。
以向與諸外道出家所論說事，具白尊者摩訶迦葉：「尊者摩訶迦葉！
何因何緣世尊不記說，後有生死、後無生死、
後有後無、非有非無生死耶？」
^cb226b7尊者摩訶迦葉語舍利弗言：「若說如來後有生死者，
是則為色；若說如來無後生死，是則為色；
若說如來有後生死、無後生死，是則為色；
若說如來非有後、非無後生死，是則為色。
如來者，色已盡，心善解脫。
言有後生死者，此則不然；無後生死、有後無後、
非有後非無後生死，此亦不然。
如來者，色已盡，心善解脫，甚深廣大，無量無數，寂滅涅槃。
^cb226b15「舍利弗！若說如來有後生死者，是則為受、
為想、為行、為識、為動、為慮、為虛誑、為有為、
為愛，乃至非有非無後有亦如是說。
如來者，愛已盡，心善解脫，是故說後有者不然，
後無、後有無、後非有非無者不然，如來者，
愛已盡，心善解脫，甚深廣大，無量無數，寂滅涅槃。
舍利弗！如是因、如是緣，故有問世尊：『如來若有、
若無、若有無、若非有非無後生死？』
不可記說。」
^cb226b24時，二正士共論議已，各還本處。
^n906【九〇六】^cb226b25如是我聞：
一時，佛住舍衛國祇樹給孤獨園。
^cb226b26爾時，尊者摩訶迦葉住舍衛國東園鹿子母講堂，
晡時從禪覺，往詣佛所，稽首禮足，退坐一面，
白佛言：「世尊！何因何緣，世尊先為諸聲聞少制戒時，
多有比丘心樂習學；今多為聲聞制戒，而諸比丘少樂習學？」
^cb226c1佛言：「如是，迦葉！命濁、煩惱濁、劫濁、眾生濁、
見濁，眾生善法退減故，大師為諸聲聞多制禁戒，
少樂習學，迦葉。譬如劫欲壞時，真寶未滅，
有諸相似偽寶出於世間；偽寶出已，真寶則沒。
如是，迦葉！如來正法欲滅之時，有相似像法生；
相似像法出世間已，正法則滅。
譬如大海中，船載多珍寶，則頓沈沒；如來正法則不如是漸漸消滅。
如來正法不為地界所壞，不為水、火、風界所壞，
乃至惡眾生出世，樂行諸惡、欲行諸惡、
成就諸惡，非法言法、法言非法、非律言律、
律言非律，以相似法，句味熾然，如來正法於此則沒。
^cb226c13「迦葉！有五因緣能令如來正法沈沒。
何等為五？若比丘於大師所，不敬不重，
不下意供養；於大師所，不敬不重，不下意供養已，然復依猗而住。
若法、若學、若隨順教、若諸梵行，大師所稱歎者，
不敬不重，不下意供養，而依止住。
是名，迦葉！五因緣故，如來正法於此沈沒。
^cb226c20「迦葉！有五因緣令如來法、律不沒、不忘、不退。
何等為五？若比丘於大師所，恭敬尊重，
下意供養，依止而住，若法、若學、若隨順教、
若諸梵行，大師所稱歎者，恭敬尊重，下意供養，依止而住。
迦葉！是名五因緣如來法、律不沒、不忘、不退。
是故，迦葉！當如是學：『於大師所，當修恭敬尊重，
下意供養，依止而住；若法、若學、若隨順教、
若諸梵行，大師所讚歎者，恭敬尊重，下意供養，依止而住。』」
^cb226c29佛說是經已，尊者摩訶迦葉歡喜隨喜，作禮而去。
^ck31【聖落主相應907】^n907【九〇七】^cb227a2如是我聞：
一時，佛住王舍城迦蘭陀竹園。
^cb227a3時，有遮羅周羅那羅聚落主來詣佛所，
面前問訊慰勞，問訊慰勞已，退坐一面，
白佛言：「瞿曇！我聞古昔歌舞戲笑耆年宿士作如是說：
『若伎兒於大眾中歌舞戲笑，作種種伎，
令彼大眾歡樂喜笑，以是業緣，身壞命終，生歡喜天。』
於此，瞿曇法中所說云何？」
^cb227a9佛告聚落主：「且止！
莫問此義。」如是再三，猶請不已。
^cb227a10佛告聚落主：「我今問汝，隨汝意答。
古昔此聚落眾生不離貪欲、貪欲縛所縛，
不離瞋恚、瞋恚縛所縛，不離愚癡、愚癡縛所縛。
彼諸伎兒於大眾坐中，種種歌舞伎樂嬉戲，令彼眾人歡樂喜笑。
聚落主！當其彼人歡樂喜笑者，豈不增長貪、
恚、癡縛耶？」
^cb227a16聚落主白佛言：「如是，瞿曇！」
「聚落主！譬如有人以繩反縛，有人長夜以惡心欲令此人非義饒益，
不安不樂，數數以水澆所縛繩，此人被縛豈不轉增急耶？」
^cb227a20聚落主言：「如是，瞿曇！」
佛言：「聚落主！古昔眾生亦復如是，不離貪欲、
瞋恚、癡縛，緣彼嬉戲歡樂喜笑，更增其縛。」
^cb227a22聚落主言：「實爾，瞿曇！
彼諸伎兒令其眾生歡樂喜笑，轉增貪欲、
瞋恚、癡縛。以是因緣，身壞命終，生善趣者，無有是處！」
^cb227a25佛告聚落主：「若言古昔伎兒能令大眾歡樂喜笑，
以是業緣，生歡喜天者，是則邪見！
若邪見者，應生二趣，若地獄趣、若畜生趣。」
^cb227a28說是語時，遮羅周羅那羅聚落主悲泣流淚！
^cb227a29爾時，世尊告聚落主：「是故我先三問不答，
言聚落主：『且止！莫問此義。』」
^cb227b1聚落主白佛言：「瞿曇！
我不以瞿曇說故而悲泣也。
我自念，昔來云何為彼愚癡不辨不善諸伎兒輩所見欺誑，
言大眾中作諸伎樂，乃至生歡喜天。
我今定思：『云何伎兒歌舞嬉戲生歡喜天？』
瞿曇！我從今日，捨彼伎兒惡不善業，歸佛、
歸法、歸比丘僧。」
^cb227b7佛言：「善哉！聚落主！
此真實要。」
^cb227b8爾時，遮羅周羅那羅聚落主聞佛所說，
歡喜隨喜，頂禮佛足，歡喜而去。
^n908【九〇八】^cb227b10如是我聞：
一時，佛住王舍城迦蘭陀竹園。
^cb227b11爾時，戰鬪活聚落主來詣佛所，恭敬問訊，
問訊已，退坐一面，白佛言：「瞿曇！
我聞古昔戰鬪活耆年宿士作是言：『若戰鬪活，
身被重鎧，手執利器，將士先鋒，堪能方便摧伏怨敵，
緣此業報，生箭降伏天。』
於瞿曇法中，其義云何？」
^cb227b16佛告戰鬪活：「且止！
莫問此義。」
^cb227b17如是再三問，亦再三止之，猶問不已。
佛告聚落主：「我今問汝，隨汝意答。
聚落主！於意云何？
若戰鬪活，身被甲冑，為戰士先鋒，堪能方便摧伏怨敵，
此人豈不先起傷害之心，欲攝縛枷鏁，斫刺殺害於彼耶？」
^cb227b21聚落主白佛：「如是，世尊！」
^cb227b22佛告聚落主：「為戰鬪活，有三種惡邪，若身若口若意；
以此三種惡邪因緣，身壞命終，得生善趣箭降伏天者，無有是處。」
^cb227b25佛告聚落主：「若古昔戰鬪活耆年宿士，
作如是見、作如是說，若諸戰鬪活，身被甲冑，
手執利器，命敵先登，堪能方便摧伏怨敵，
以是因緣，生箭降伏天者，是則邪見。
邪見之人，應生二處，若地獄趣、若畜生趣。」
^cb227c1說是語時，彼聚落主悲泣流淚！
佛告聚落主：「以是義故，我先再三語汝：『且止！
不為汝說。』」
^cb227c3聚落主白佛言：「我不以瞿曇語故悲泣，
我念古昔諸鬪戰活耆年宿士愚癡，不善不辨，
長夜，欺誑作如是言：『若戰鬪活，身被甲冑，
手執利器，命敵先登，乃至得生箭降伏天。』
是故悲泣。我今定思：『諸戰鬪活，惡業因緣，
身壞命終，生箭降伏天者，無有是處。』
瞿曇！我從今日，捨諸惡業，歸佛、歸法、歸比丘僧。」
^cb227c10佛告聚落主：「此真實要。」
時，戰鬪活聚落主聞佛所說，歡喜隨喜，
即從坐起，作禮而去。
^n909【九〇九】^cb227c12如是我聞：
一時，佛住王舍城迦蘭陀竹園。
^cb227c13時，有調馬聚落主來詣佛所，恭敬問訊，退坐一面。
^cb227c14爾時，世尊告調馬聚落主：「調伏馬者，有幾種法？」
^cb227c15聚落主答言：「瞿曇！
有三種法。何等為三？
謂一者柔軟，二者剛強，三者柔軟剛強。」
^cb227c17佛告聚落主：「若以三種法，馬猶不調，當如之何？」
^cb227c18聚落主言：「便當殺之？」
聚落主白佛言：「瞿曇！
無上調御丈夫者，當以幾種法調御丈夫？」
^cb227c20佛告聚落主：「我亦以三法調御丈夫。
何等為三？一者柔軟，二者剛強，三者柔軟剛強。」
^cb227c22聚落主白佛：「瞿曇！
若三種調御丈夫，猶不調者，當如之何？」
^cb227c23佛言：「聚落主！三事調伏猶不調者，便當殺之。
所以者何？莫令我法有所屈辱。」
^cb227c25調馬聚落主白佛言：「瞿曇法中，殺生者不淨，
瞿曇法中不應殺，而今說言：『不調伏者，亦當殺之。』？」
^cb227c27佛告聚落主：「如汝所言：『如來法中，殺生者不淨，如來不應有殺。』
聚落主！然我以三種法調御丈夫，彼不調者，
不復與語，不復教授，不復教誡。
聚落主！若如來調御丈夫，不復與語，不復教授，
不復教誡，豈非殺耶？」
^cb228a3調馬聚落主白佛言：「瞿曇！
若調御丈夫不復與語，不復教授，不復教誡，真為殺也。
是故我從今日，捨諸惡業，歸佛、歸法、歸比丘僧。」
^cb228a7佛告聚落主：「此真實要。」
佛說此經已，調馬聚落主聞佛所說，歡喜隨喜，
即從坐起，作禮而去。
^n910【九一〇】^cb228a10如是我聞：
一時，佛住王舍城迦蘭陀竹園。
^cb228a11時，有兇惡聚落主來詣佛所，稽首佛足，
退坐一面，白佛言：「世尊！
不修何等法故，於他生瞋恚；生瞋恚故，
口說惡言，他為其作惡性名字？」
^cb228a14佛告聚落主：「不修正見故，於他生瞋；生瞋恚已，
口說惡言，他為其作惡性名字。
不修正志、正語、正業、正命、正方便、正念、
正定故，於他生瞋；生瞋恚故，口說惡言，他為其作惡性名字。」
^cb228a18復問：「世尊！修習何法，於他不瞋，不瞋恚故，
口說善言，他為其作賢善名字？」
^cb228a20佛告聚落主：「修正見故，於他不瞋；不瞋恚故，
口說善言，他為其作賢善名字。
修習正志、正語、正業、正命、正方便、正念、
正定故，於他不瞋；不瞋恚故，口說善言，他為其作賢善名字。」
^cb228a24兇惡聚落主白佛言：「奇哉！
世尊！善說此言。我不修正見故，於他生瞋；
生瞋恚已，口說惡言，他為我作惡性名字。
我不修正志、正語、正業、正命、正方便、正念、
正定故，於他生瞋；生瞋恚故，口說惡言，他為我作惡性名字。
是故，我今當捨瞋恚、剛強、麁澁。」
^cb228b1佛告聚落主：「此真實要。」
^cb228b2佛說此經已，兇惡聚落主歡喜隨喜，作禮而去。
^n911【九一一】^cb228b4如是我聞：
一時，佛住王舍城迦蘭陀竹園。
^cb228b5時，有摩尼珠髻聚落主來詣佛所，稽首佛足，
退坐一面，白佛言：「世尊！
先日國王集諸大臣，共論議言：『云何沙門釋子比丘自為受畜金銀寶物，
為淨耶？為不淨耶？』
其中有言：『沙門釋子應受畜金銀寶物。』
又復有言：『不應自為受畜金銀寶物。』
世尊！彼言沙門釋子應自為受畜金銀寶物者，為從佛聞？
為自出意說？作是語者，為隨順法？
為不隨順？為真實說？
為虛妄說？如是說者，得不墮於呵責處耶？」
^cb228b14佛告聚落主：「此則妄說，非真實說、非是法說、
非隨順說，墮呵責處。
所以者何？沙門釋子自為受畜金銀寶物者，
不清淨故；若自為己受畜金銀寶物者，
非沙門法、非釋種子法。」
^cb228b18聚落主白佛言：「奇哉！
世尊！沙門釋子受畜金銀寶物者，非沙門法、
非釋種子法，此真實說！
世尊！作是說者，增長勝妙，我亦作是說：『沙門釋子不應自為受畜金銀寶物。』」
^cb228b22佛告聚落主：「若沙門釋子自為受畜金銀珍寶清淨者，五欲功德悉應清淨！」
^cb228b24摩尼珠髻聚落主聞佛所說，歡喜作禮而去。
^cb228b25爾時，世尊知摩尼珠髻聚落主去已，告尊者阿難：
「若諸比丘依止迦蘭陀竹園住者，悉呼令集於食堂。」
^cb228b27時，尊者阿難即受佛教，周遍宣令依止迦蘭陀竹園比丘集於食堂。
比丘集已，往白世尊：「諸比丘已集食堂，惟世尊知時！」
^cb228c1爾時，世尊往詣食堂，大眾前坐，坐已，告諸比丘：
「今日有摩尼珠髻聚落主來諒我所，作如是言：
『先日國王集諸大臣，作如是論議：「沙門釋子自為受畜金銀寶物，
為清淨不？」其中有言清淨者，有言不清淨者。
今問世尊，言清淨者，為從佛聞？
為自妄說？』……」如上廣說。
「彼摩尼珠髻聚落主聞我所說，歡喜隨喜，作禮而去。
^cb228c8「諸比丘！國王、大臣共集論議，彼摩尼珠髻聚落主於大眾前師子吼說：
『沙門釋種子不應自為受畜金銀寶物。』
諸比丘！汝等從今日，須木索木、須草索草、
須車索車、須作人索作人，慎勿為己受取金銀種種寶物！」
^cb228c13佛說此經已，諸比丘聞佛所說，歡喜奉行。
^n912【九一二】^cb228c15如是我聞：
一時，佛住瞻婆國揭伽池側。
時，有王頂聚落主來詣佛所，稽首佛足，退坐一面。
^cb228c17爾時，世尊告王頂聚落主：「今者眾生依於二邊。
何等為二？一者樂著卑下、田舍、常人凡夫五欲。
二者自苦方便，不正、非義饒益。
聚落主！有三種樂受欲樂，卑下、田舍、常人凡夫；
有三種自苦方便，不正、非義饒益。
^cb228c21「聚落主！何等為三種卑下、田舍、常人凡夫樂受欲樂？
有受欲者，非法濫取，不以安樂自供，不供養父母、
給足兄弟、妻子、奴婢、眷屬、朋友、知識，亦不隨時供養沙門、
婆羅門、仰求勝處安樂果報、未來生天，是名世間第一受欲。
^cb228c26「復次，聚落主！受欲樂者，以法、非法濫取財物，
以樂自供，供養父母，給足、兄弟、妻子、奴婢、
眷屬、朋友、知識，而不隨時供養沙門、婆羅門、
仰求勝處安樂果報、未來生天，是名第二受欲樂者。
^cb229a2「復次，聚落主！有受欲樂者，以法求財，不以濫取，
以樂自供，供養父母，給足兄弟、妻子、奴婢、
眷屬、知識，隨時供養沙門、婆羅門，仰求勝處安樂果報，
未來生天，是名第三受欲樂者。
^cb229a6「聚落主！我不一向說受欲平等，我說受欲者其人卑下，
我說受欲者是其中人，我說受欲者是其勝人。
^cb229a8「何等為卑下受欲者？
謂非法濫取，乃至不仰求勝處安樂果報、
未來生天，是名我說卑下者受欲。
^cb229a10「何等為中人受欲？
謂受欲者以法、非法而求財物，乃至不求未來生天，是名我說第二中人受欲。
^cb229a13「何等為我說勝人受欲？
謂彼以法求財，乃至未來生天，是名我說第三勝人受欲。
^cb229a14「何等為三種自苦方便？
是苦非法、不正、非義饒益？
有一自苦枯槁活，初始犯戒、污戒，彼修種種苦行，
精勤方便住處住，彼不能現法得離熾然、
過人法、勝妙知見安樂住。
聚落主！是名第一自苦方便枯槁活。
^cb229a19「復次，自苦方便枯槁活，始不犯戒、污戒，
而修種種苦行，亦不由此現法得離熾然、
過人法、勝妙知見安樂住，是名第二自苦方便枯槁活。
^cb229a22「復次，自苦方便枯槁活，不初始犯戒、污戒，
然修種種苦行方便，亦不能現法離熾然、
得過人法、勝妙知見安樂住，是名第三自苦方便枯槁活。
^cb229a26「聚落主！我不說一切自苦方便枯槁活悉等，
我說有自苦方便是卑劣人，有說自苦方便是中人，有說自苦方便是勝人。
^cb229a28「何等自苦方便卑劣人？
若彼自苦方便，初始犯戒、污戒，乃至不得勝妙知見安樂住，
是名我說自苦方便卑劣人。
^cb229b2「何等為自苦方便中人？
若彼自苦方便，不初始犯戒、污戒，乃至不得勝妙知見安樂住，
是名我說自苦方便中間人。
^cb229b5「何等為自苦方便勝人？
若彼自苦方便枯槁活，不初始犯戒、污戒，
乃至不得勝妙知見安樂住，是名我說自苦方便勝人。
^cb229b7「聚落主！是名三種自苦方便，是苦非法、
不正、非義饒益。
^cb229b9「聚落主！有道有跡，不向三種受欲隨順方便，
卑下、田舍、常人凡夫，不向三種自苦方便，
是苦非法、不正、非義饒益。
聚落主！何等為道，何等為跡，不向三種受欲、三種自苦方便？
聚落主！為欲貪障閡故，或欲自害，或欲害他，
或欲俱害，現法後世得斯罪報，心法憂苦。
瞋恚、癡所障，或欲自害，或欲害他，或欲俱害，
現法後世得斯罪報，心法憂苦。
若離貪障，不欲方便自害、害他、自他俱害，
不現法後世受斯罪報；彼心、心法常受喜樂，
如是離瞋恚、愚癡障閡，不欲自害，不欲害他、
自他俱害，不現法後世受斯罪報；彼心、
心法常受安樂，於現法中，遠離熾然，不待時節，
親近涅槃，即此身現緣自覺知。
聚落主！如此現法永離熾然，不待時節，
親近涅槃，即此現身緣自覺知者，為八聖道——正見乃至正定。」
^cb229b25當其世尊說是法時，王頂聚落主遠塵離垢，得法眼淨。
時，王頂聚落主見法、得法、知法、深入於法，
度疑不由於他，於正法、律得無所畏。
即從坐起，整衣服，合掌白佛：「我今已度。
世尊！歸佛、歸法、歸比丘僧，從今盡壽為優婆塞。」
^cb229c1時，聞佛所說，歡喜隨喜，作禮而去。
^n913【九一三】^cb229c3如是我聞：
一時，佛在力士人間遊行，到欝鞞羅住處鸚鵡閻浮林。
^cb229c4時，有竭曇聚落主聞沙門瞿曇在力士人間遊行，
至欝鞞羅聚落鸚鵡閻浮林，說現法苦集、苦沒。
我當往詣彼沙門瞿曇，若我詣沙門瞿曇者，
彼必為我說現法苦集、苦沒。
即往彼欝鞞羅聚落，詣世尊所，稽首禮足，
退坐一面，白佛言：「世尊！
我聞世尊常為人說現法苦集、苦沒。
善哉！世尊！為我說現法苦集、苦沒。」
^cb229c11佛告聚落主：「我若說過去法苦集、苦沒者，
知汝於彼為信、為不信，為欲、不欲，為念、
不念，為樂、不樂，汝今苦不？
我若說未來苦集、苦沒者，知汝於彼為信、
不信，為欲、不欲，為念、不念，為樂、不樂，汝今苦不？
我今於此說現法苦集、苦沒，聚落主！
若眾生所有苦生，彼一切皆以欲為本，
欲生、欲集、欲起、欲因、欲緣而苦生。」
^cb229c19聚落主白佛言：「世尊極略說法，不廣分別，我所不解。
善哉！世尊！唯願廣說，令我等解。」
^cb229c21佛告聚落主：「我今問汝，隨汝意說，聚落主！
於意云何？若眾生於此欝鞞羅聚落住者，
是若縛、若打、若責、若殺，汝心當起憂、悲、
惱、苦不？」
^cb229c24聚落主白佛言：「世尊！
亦不一向。若諸眾生於此欝鞞羅聚落住者，
於我有欲、有貪、有愛、有念、相習近者，彼遭若縛、
若打、若責、若殺，我則生憂、悲、惱、苦。
若彼眾生所無欲、貪、愛、念、相習近者，彼遭縛、
打、責、殺，我何為橫生憂、悲、惱、苦？」
^cb229c29佛告聚落主：「是故當知，眾生種種苦生，
彼一切皆以欲為本，欲生、欲習、欲起、欲因、欲緣而生眾苦。
聚落主！於意云何？
汝依父母不相見者，則生欲、貪、愛、念不？」
^cb230a4聚落主言：「不也，世尊！」
「聚落主！於意云何？
若見、若聞彼依父母，當起欲、愛、念不？」
^cb230a6聚落主言：「如是，世尊！」
復問：「聚落主！於意云何？
彼依父母，若無常變異者，當起憂、悲、惱、苦不？」
^cb230a8聚落主言：「如是，世尊！
若依父母無常變異者，我或隣死，豈唯憂、
悲、惱、苦？」
^cb230a10佛告聚落主：「是故當知，若諸眾生所有苦生，
一切皆以愛欲為本，欲生、欲集、欲起、欲因、欲緣而生苦。」
^cb230a12聚落主言：「奇哉！世尊！
善說如此依父母譬。
我有依父母，居在異處，我日日遣信問其安否；
使未時還，我以憂苦，況復無常，而無憂苦？」
^cb230a15佛告聚落主：「是故我說，其諸眾生所有憂苦，
一切皆以欲為根本，欲生、欲集、欲起、欲因、欲緣而生憂苦。」
^cb230a17佛告聚落主：「若有四愛念無常變異者，
則四憂苦生；若三、二，若一愛念無常變異者，則一憂苦生。
聚落主！若都無愛念者，則無憂苦塵勞。」
即說偈言：
^gatha「若無世間愛念者，則無憂苦塵勞患，
^gatha一切憂苦消滅盡，猶如蓮花不著水。」
^cb230a24當其世尊說是法時，揭曇聚落主遠塵離垢，
得法眼淨，見法得法，深入於法，度諸狐疑不由於他、
不由他度，於正法、律得無所畏。
從坐起，整衣服，合掌白佛：「已度。
世尊！我以超越。我從今日，歸佛、歸法、歸比丘僧，
盡其壽命為優婆塞，唯憶持我！」
^cb230a29佛說此經已，揭曇聚落主聞佛所說，歡喜隨喜，作禮而去。
^n914【九一四】^cb230b3如是我聞：
一時，佛在摩竭提國人間遊行，與千二百五十比丘、
千優婆塞、五百乞殘食人，從城至城，從聚落至聚落，
人間遊行，至那羅聚落好衣菴羅園中。
^cb230b6時，有刀師氏聚落主是尼揵弟子，詣尼揵所，
禮尼揵足，退坐一面。
^cb230b8爾時，尼揵語刀師氏聚落主：「汝能共沙門瞿曇作蒺䔧論，
令沙門瞿曇不得語、不得不語耶？」
^cb230b10聚落主言：「阿梨！我立何等論為蒺䔧論，
令沙門瞿曇不得語、不得不語？」
^cb230b12尼揵語聚落主言：「汝往詣沙門瞿曇所，
作是問：『瞿曇常願欲令諸家福利具足增長，
作如是願、如是說不？』
若答汝言不者，汝當問言：『沙門瞿曇與凡愚夫有何等異？』
若言有願有說者，當復問言：『沙門瞿曇若有如是願、
如是說者，今云何於飢饉世，遊行人間，
將諸大眾千二百五十比丘、千優婆塞、
五百乞殘食人，從城至城，從村至村，損費世間，
如大雨雹雨已，乃是減損，非增益也。
瞿曇所說，殊不相應，不類不似，前後相違。』
如是。聚落主！是名蒺䔧論，令彼沙門瞿曇不得語、不得不語。」
^cb230b23爾時，刀師氏聚落主受尼揵勸教已，詣佛所恭敬問訊，
恭敬問訊已，退坐一面，白佛：「瞿曇常欲願令諸家福利增長不？」
^cb230b26佛告聚落主：「如來長夜欲令諸家福利增長，亦常作是說。」
^cb230b27聚落主言：「若如是者，云何瞿曇於飢饉世人間乞食，
將諸大眾……」，乃至「不似不類，前後相違？」
^cb230c1佛告聚落主：「我憶九十一劫以來，不見一人施一比丘，有盡有減。
聚落主！汝觀今日有人家大富，多錢財、
多眷屬、多僕從，當知其家長夜好施，真實寂止，故致斯福利。
聚落主！有八因緣，令人損減福利不增。
何等為八？王所逼、賊所劫、火所焚、水所漂、
藏自消減、抵債不還、怨憎殘破、惡子費用，有是八種為錢財難聚。
聚落主！我說無常為第九句。
如是，聚落主！汝捨九因九緣，而言沙門瞿曇破壞他家，
不捨惡言、不捨惡見，如鐵槍投水，身壞命終，生地獄中。」
^cb230c11時，刀師氏聚落主心生恐怖，身毛皆竪，
白佛言：「世尊！我今悔過！
如愚如癡，不善不辯，於瞿曇所不實欺誑，虛說妄語。」
^cb230c14聞佛所說，歡喜隨喜，從坐起去。
^n915【九一五】^cb230c16如是我聞：
一時，佛住那羅聚落好衣菴羅園中。
^cb230c17時，有刀師氏聚落主，先是尼揵弟子，詣尼揵所，
禮尼揵足，退坐一面。
^cb230c18爾時，尼揵語聚落主：「汝能共沙門瞿曇作蒺䔧論，
令沙門瞿曇不得語、不得不語？」
^cb230c20聚落主白尼揵：「阿梨！
何等為蒺䔧論，令沙門瞿曇不得語、不得不語耶？」
^cb230c22尼揵語聚落主：「汝往沙門瞿曇所，作如是言：
『瞿曇不常欲安慰一切眾生、讚歎安慰一切眾生耶？』
若言不者，應語言：『瞿曇與凡愚夫有何等異？』
若言常欲安慰一切眾生，讚歎安慰一切眾生者，
復應問言：『若欲安慰一切眾生者，以何等故，或為一種人說法？
或不為一種人說法？』
作如是問者，是名蒺䔧論，令彼沙門瞿曇不得語、不得不語。」
^cb231a1爾時，聚落主受尼揵勸進已，往詣佛所，
恭敬問訊已，退坐一面，白佛言：「瞿曇豈不欲常安慰一切眾生，
歎說安慰一切眾生？」
^cb231a4佛告聚落主：「如來長夜慈愍安慰一切眾生，亦常歎說安慰一切眾生。」
^cb231a6聚落主白佛言：「若然者，如來何故為一種人說法？
又復不為一種人說法？」
^cb231a7佛告聚落主：「我今問汝，隨意答我。
聚落主！譬如有三種田，有一種田沃壤肥澤，
第二田中，第三田𭏩薄，云何？
聚落主！彼田主先於何田耕治下種？」
^cb231a11聚落主言：「瞿曇！於最沃壤肥澤者，先耕下種。」
^cb231a12「聚落主！復於何田次耕下種？」
^cb231a13聚落主言：「瞿曇！當於中田次耕下種。」
^cb231a14佛告聚落主：「復於何田次耕下種？」
聚落主言：「當於最下𭏩薄之田，次耕下種。」
^cb231a15佛告聚落主：「何故如是？」
^cb231a16聚落主言：「不欲廢田存種而已。」
^cb231a17佛告聚落主：「我亦如是，如彼沃壤肥澤田者，
我諸比丘、比丘尼亦復如是。
我常為彼演說正法，初、中、後善，善義善味，
純一滿淨，梵行清白，開示顯現。
彼聞法已，依於我舍、我洲、我覆、我蔭、我趣，
常以淨眼，觀我而住，作如是念：『佛所說法，
我悉受持，令我長夜以義饒益，安隱樂住。』
^cb231a23「聚落主！如彼中田者，我弟子優婆塞、優婆夷亦復如是。
我亦為彼演說正法，初、中、後善，善義善味，
純一滿淨，梵行清白，開發顯示。
彼聞法已，依於我舍、我洲、我覆、我蔭、我趣，
常以淨眼，觀察我住，作如是念：『世尊說法，
我悉受持，令我長夜以義饒益，安隱樂住。』
^cb231a29「聚落主！如彼田家最下田者，如是我為諸外道異學尼揵子輩，
亦為說法，初、中、後善，善義善味，純一滿淨，
梵行清白，開示顯現，然於彼等少聞法者，
亦為其說，多聞法者，亦為其說。
然其彼眾於我善說法中，得一句法，知其義者，
亦復長夜以義饒益，安隱樂住。」
^cb231b6時，聚落主白佛：「甚奇！
世尊！善說如是三種田譬。」
^cb231b7佛告聚落主：「汝聽我更說譬類。
譬如士夫有三水器，不穿不壞，亦不津漏。
第二器不穿不壞，而有津漏。
第三器者，穿壞津漏。
云何？聚落主！彼士夫三種器中，常持淨水著何等器中？」
^cb231b11聚落主言：「瞿曇！當以不穿不壞、不津漏者，先以盛水。」
^cb231b13佛告聚落主：「次復應以何器盛水？」
聚落主言：「瞿曇！當持彼器不穿不壞而津漏者，次以盛水。」
^cb231b15佛告聚落主：「彼器滿已，復以何器為後盛水？」
^cb231b16聚落主言：「以穿壞津漏之器最後盛水。
所以者何？須臾之間，供小用故。」
^cb231b18佛告聚落主：「如彼士夫不穿不壞、不津漏器，
諸弟子比丘、比丘尼亦復如是。
我常為彼演說正法，乃至長夜以義饒益，安隱樂住。
如第二器不穿不壞而津漏者，我諸弟子優婆塞、優婆夷亦復如是。
我常為彼演說正法，乃至長夜以義饒益，
安隱樂住，如第三器穿壞津漏者，外道異學諸尼揵輩亦復如是。
我亦為彼演說正法，初、中、後善，善義善味，
純一滿淨，梵行清白，開示顯現。
多亦為說，少亦為說。
彼若於我說一句法，知其義者，亦得長夜安隱樂住。」
^cb231b28時，刀師氏聚落主聞佛所說，心大恐怖，
身毛皆竪，前禮佛足悔過：「世尊！
如愚如癡，不善不辯，於世尊所不諦真實，虛偽妄說！」
^cb231c2聞佛所說，歡喜隨喜，禮足而去。
^n916【九一六】^cb231c3如是我聞：
一時，佛住那羅聚落好衣菴羅園中。
^cb231c4時，有刀師氏聚落主，尼揵弟子，來詣佛所，
稽首禮足，退坐一面。
^cb231c5爾時，世尊告聚落主：「欲何所論？
尼揵若提子為何所說？」
^cb231c7聚落主言：「彼尼揵若提子說：『殺生者，一切皆墮泥犁中，
以多行故，則將至彼；如是盜、邪婬、妄語皆墮泥犁中，
以多行故，則將至彼。』」
^cb231c10佛告聚落主：「若如尼犍若提子說殺生者墮泥犁中，
以多行故，而往生彼者，則無有眾生墮泥犁中。
聚落主！於意云何？
何等眾生於一切時有心殺生？
復於何時有心不殺生，乃至何時有心妄語，何時有心不妄語？」
^cb231c15聚落主白佛言：「世尊！
人於晝夜，少時有心殺生，乃至少時有心妄語，
而多時不有心殺生，乃至妄語。」
^cb231c17佛告聚落主：「若如是者，豈非無有人墮於泥犁中耶？
如尼揵所說：『有人殺生者，一切墮泥犁中，
多習行者將往生彼，乃至妄語亦復如是。』
聚落主！彼大師出興于世，覺想籌量，入覺想地住。
於凡夫地自辯所說，隨意籌量，為諸弟子作如是說法，
言殺生者，一切皆墮泥犁中，多習行將往生彼，乃至妄語亦復如是。
彼諸弟子若信其說，言：『我大師知其所知，
見其所見，能為弟子作如是說：「若殺生者，
一切皆墮泥犁中，多習行故，將往生彼。」
我本有心殺生、偷盜、邪婬、妄語，當墮泥犁中。』
得如是見，乃至不捨此見，不厭彼業，不覺彼悔，
於未來世，不捨殺生，乃至不捨妄語，彼意解脫不滿足，慧解脫亦不滿足。
意解脫不滿足、慧解脫不滿足故，則為謗聖邪見；
邪見因緣故，身壞命終，生惡趣泥犁中。
如是，聚落主！有因、有緣眾生煩惱，有因、有緣眾生業煩惱。
^cb232a6「聚落主！如來、應、等正覺、明行足、善逝、世間解、
無上士、調御丈夫、天人師、佛世尊出興於世，
常為眾生呵責殺生，讚歎不殺；呵責偷盜、
邪婬、妄語，讚歎不盜、不婬、不妄語。
常以此法，化諸聲聞，令念、樂、信、重，言：『我大師知其所知，
見其所見，呵責殺生，讚歎不殺，乃至呵責妄語，
讚歎不妄語，我從昔來，以愚癡無慧，有心殺生，
我緣是故，今自悔責。』
雖不能令彼業不為，且因此悔責故，於未來世，
得離殺生，乃至得離盜、婬、妄語，亦得滿足正意解脫，
滿足慧解脫，意解脫、慧解脫滿足已，得不謗賢聖，
正見成就；正見因緣故，得生善趣天上。
如是，聚落主！有因、有緣眾生業煩惱清淨。
^cb232a19「聚落主！彼多聞聖弟子作如是學：『隨時晝夜觀察所起少有心殺生、
多有心不殺生。』若於有心殺生，當自悔責，不是不類。
若不有心殺生，無怨無憎，心生隨喜；隨喜已，
歡喜生；歡喜已，心猗息；心猗息已，心受樂；
受樂已，則心定。心定已，聖弟子心與慈俱，
無怨無嫉，無有瞋恚，廣大無量，滿於一方，
正受住；二方、三方，乃至四方、四維、上下、
一切世間，心與慈俱，無怨無嫉，無有瞋恚，
廣大無量，善修習，充滿諸方，具足正受住。」
^cb232a29爾時，世尊以爪甲抄少土，語刀師氏聚落主言：「云何？
聚落主！我爪甲土多？
大地為多？」
^cb232b2聚落主白佛言：「世尊！
爪甲土少少耳，大地土無量無數。」
^cb232b3佛告聚落主：「如甲上之土甚少，大地之土其數無量。
如是心與慈俱，修習多修習，諸有量業者，
如甲上土，不能將去，不能令住。
如是偷盜對以悲心，邪婬對以喜心，妄語對以捨心，不得為比。」
^cb232b7說是語時，刀師氏聚落主遠塵離垢，得法眼淨，
聚落主見法、得法、覺法、知法、深入於法，
離諸狐疑不由於他、不隨於他，於正法、律得無所畏。
從坐起，整衣服，右膝著地，合掌白佛：「我已度。
世尊！已越。世尊！我今歸佛、歸法、歸比丘僧，盡其壽命為優婆塞。
世尊！譬如士夫欲求燈明，取其馬尾，以為燈炷，
欲吹令然，終不得明，徒自疲勞，燈竟不然。
我亦如是，欲求明智，於諸愚癡尼揵子所，
愚癡習近，愚癡和合，愚癡奉事，徒自勞苦，
不得明智，是故我今重歸依佛、歸法、歸僧。
從今以去，於彼尼揵愚癡不善不辯者所，
少信、少敬、少愛、少念，於今遠離。
是故，我今第三歸佛、歸法、歸僧，乃至盡壽，
為優婆塞，自淨其心。」
^cb232b22時，刀師氏聚落主聞佛所說，歡喜隨喜，作禮而去。
^ck32【馬相應917】^n917【九一七】^cb232b24如是我聞：
一時，佛住舍衛國祇樹給孤獨園。
^cb232b25爾時，世尊告諸比丘：「世間有三種調馬。
何等為三種？有馬捷疾具足、色不具足、形體不具足。
有馬色具足、捷疾具足形體不具足。
有馬捷疾具足、色具足、形體具足。
如是有三種調士夫相。
何等為三？有士夫捷疾具足、色不具足、形體不具足。
有士夫捷疾具足、色具足、形體不具足。
有士夫捷疾具足、色具足、形體具足。
^cb232c3「比丘！何等為不調士夫捷疾具足、色不具足、
形體不具足，有士夫於此苦如實知，此苦集、
此苦滅、此苦滅道跡如實知，如是觀者三結斷，
身見、戒取、疑。此三結斷得須陀洹，不墮惡趣法，
決定正趣三菩提，七有天人往生，究竟苦邊，是名捷疾具足。
何等為非色具足？
若有問阿毘曇、律，不能以具足句味，次第隨順，
具足解說，是名色不具足。
云何形體不具足？
非大德名聞，感致衣被、飲食、床臥、湯藥、
眾具，是名士夫捷疾具足、色不具足、形體不具足。
^cb232c14「何等為捷疾具足、色具足、形體不具足？
謂士夫此苦如實知，此苦集、此苦滅、此苦滅道跡如實知，
乃至究竟苦邊，是捷疾具足。
何等為色具足？若問阿毘曇、律，乃至能為解說，是名色具足。
何等為形體不具足？
非大德名聞，不能感致衣被、飲食、臥具、
湯藥，是名士夫捷疾具足、色具足、形體不具足。
^cb232c20「何等為士夫捷疾具足、色具足、形體具足？
謂士夫此苦如實知，此苦集、此苦滅、此苦滅道跡如實知，
乃至究竟苦邊，是名捷疾具足。
何等為色具足，若問阿毘曇、律，乃至能解說，是名色具足。
何等為形體具足，大德名聞，乃至臥具、
湯藥，是名形體具足，是名士夫捷疾具足、
色具足、形體具足。」
^cb232c27佛說此經已，諸比丘聞佛所說，歡喜奉行。
^n918【九一八】^cb232c29如是我聞：
一時，佛住王舍城迦蘭陀竹園。
^cb233a1爾時，世尊告諸比丘：「世間有三種良馬。
何等為三？有馬捷疾具足、非色具足、非形體具足。
有馬捷疾具足、色具足、非形體具足，有馬捷疾具足、
色具足、形體具足。
於正法、律有三種善男子。
何等為三？有善男子捷疾具足、非色具足、
非形體具足，有善男子捷疾具足、色具足、
非形體具足，有善男子捷疾具足、色具足、形體具足。
^cb233a8「何等為善男子捷疾具足、非色具足、非形體具足？
謂善男子苦聖諦如實知，苦集聖諦如實知，
苦滅聖諦如實知，苦滅道跡聖諦如實知。
作如是知、如是見已，斷五下分結，謂身見、
戒取、疑、貪欲、瞋恚；斷此五下分結已，得生般涅槃阿那含，
不復還生此世，是名善男子捷疾具足。
云何色不具足？若問阿毘曇、律，不能解了句味，
次第隨順，決定解說，是名色不具足。
云何形體不具足？
謂非名聞大德，能感財利供養、衣被、飲食、
隨病湯藥，是名善男子捷疾具足、非色具足、非形體具足。
^cb233a19「何等為捷疾具足、色具足、非形體具足？
謂善男子此苦聖諦如實知，乃至得生般涅槃阿那含，
不復還生此世，是名捷疾具足。
云何色具足？若有問阿毘曇、律，能以次第句味，
隨順決定，而為解說，是名色具足。
云何非形體具足？
謂非名聞大德，能感財利供養、衣被、飲食、
隨病湯藥，是名善男子捷疾具足、色具足、非形體具足。
^cb233a27「何等為善男子捷疾具足、色具足、形體具足？
謂善男子此苦聖諦如實知，乃至得阿那含生般涅槃，
不復還生此世，是名捷疾具足。
何等為色具足，若有問阿毘曇、毘尼，乃至而為解說，是名色具足。
何等為形體具足？
謂名聞大德能感財利，乃至湯藥、眾具，
是名形體具足，是名善男子捷疾具足、
色具足、形體具足。」
^cb233b5佛說此經已，諸比丘聞佛所說，歡喜奉行。
雜阿含經卷第三十二

^pb1^folio#agms33<lines=6>雜阿含經卷第三十三
^au〔宋天竺三藏求那跋陀羅譯〕
^n919【九一九】^cb233b13如是我聞：
一時，佛住王舍城迦蘭陀竹園。
^cb233b14爾時，世尊告諸比丘：「世間有三種良馬。
何等為三？謂有馬捷疾具足、非色具足、非形體具足。
有馬捷疾具足、色具足、非形體具足。
有馬捷疾具足、色具足、形體具足。
如是於此法、律有三種善男子。
何等為三？有善男子捷疾具足、非色具足、
非形體具足，有善男子捷疾具足、色具足、
非形體具足，有善男子捷疾具足、色具足、形體具足。
^cb233b22「何等為善男子捷疾具足、非色具足、非形體具足？
謂善男子此苦聖諦如實知，此苦集聖諦如實知，
此苦滅聖諦如實知，此苦滅道跡聖諦如實知。
如是知、如是見已，欲有漏心解脫、有有漏心解脫、
無明有漏心解脫：『我生已盡，梵行已立，
所作已作，自知不受後有。』
是名捷疾具足。云何非色具足？
若有問阿毘曇、律，乃至不能為決定解說，是名色不具足。
何等非形體具足？
謂非名聞大德，乃至不感湯藥、眾具，是名形體不具足，
是名善男子捷疾具足、非色具足、非形體具足。
^cb233c4「何等為善男子捷疾具足、色具足、非形體具足？
謂善男子此苦聖諦如實知，乃至不受後有，是名捷疾具足。
云何色具足？謂若有問阿毘曇、毘尼，乃至能為決定解說，是名色具足。
何等為非形體具足？
謂非名聞大德，乃至不能感湯藥、眾具，
是名善男子捷疾具足、色具足、非形體具足。
^cb233c10「何等為善男子捷疾具足、色具足、形體具足？
謂善男子此苦聖諦如實知，乃至不受後有，是名捷疾具足。
何等為色具足？謂善男子若有問阿毘曇、
毘尼，乃至能為決定解說，是名色具足。
何等為形體具足？
謂善男子名聞大德，乃至能感湯藥、眾具，
是名形體具足，是名善男子捷疾具足、
色具足、形體具足。」
^cb233c17佛說此經已，諸比丘聞佛所說，歡喜奉行。
^n920【九二〇】^cb233c19如是我聞：
一時，佛住王舍城迦蘭陀竹園。
^cb233c20爾時，世尊告諸比丘：「世有三種良馬，王所服乘。
何等為三？謂良馬色具足、力具足、捷疾具足。
如是於正法、律有三種善男子，世所奉事、
供養、恭敬，為無上福田。
何等為三？謂善男子色具足、力具足、捷疾具足。
^cb233c25「何等為色具足？謂善男子住於淨戒波羅提木叉律儀，
威儀行處具足，見微細罪，能生怖畏，受持學戒，是名色具足。
^cb233c27「何等力具足？已生惡不善法令斷，生欲、
精勤方便，攝受增長；未生惡不善法不起，
生欲、精勤方便，攝受增長。
未生善法令起，生欲、精勤方便，攝受增長；
已生善法住不忘失，生欲、精勤方便，攝受增長，是名力具足。
^cb234a3「何等為捷疾具足？
謂此苦聖諦如實知，乃至得阿羅漢，不受後有，是名捷疾具足。
是名善男子色具足、力具足、捷疾具足。」
^cb234a6佛說此經已，諸比丘聞佛所說，歡喜奉行。
^n921【九二一】^cb234a8如是我聞：
一時，佛住王舍城迦蘭陀竹園。
^cb234a9爾時，世尊告諸比丘：「世有良馬，四能具足，
當知是良馬，王所服乘。
何等為四？所謂賢善、捷疾、堪能、調柔。
如是善男子四德成就，世所宗重，承事供養，為無上福田。
何等為四？謂善男子成就無學戒身、無學定身、
無學慧身、無學解脫身。」
^cb234a14佛說此經已，諸比丘聞佛所說，歡喜奉行。
^n922【九二二】^cb234a16如是我聞：
一時，佛住王舍城迦蘭陀竹園。
^cb234a17爾時，世尊告諸比丘：「世有四種良馬，有良馬駕以平乘，
顧其鞭影馳駃，善能觀察御者形勢，遲速左右，隨御者心。
是名，比丘！世間良馬第一之德。
復次，比丘！世間良馬不能顧影而自驚察，
然以鞭杖觸其毛尾則能驚速察御者心，
遲速左右，是名世間第二良馬。
復次，比丘！若世間良馬不能顧影，及觸皮毛能隨人心，
而以鞭杖小侵皮肉則能驚察，隨御者心，遲速左右。
是名，比丘！第三良馬。
復次，比丘！世間良馬不能顧其鞭影，及觸皮毛，
小侵膚肉，乃以鐵錐刺身，徹膚傷骨，然後方驚，
牽車著路，隨御者心，遲速左右，是名世間第四良馬。
^cb234a29「如是於正法、律有四種善男子。
何等為四？謂善男子聞他聚落有男子、
女人疾病困苦，乃至死，聞已，能生恐怖，
依正思惟，如彼良馬顧影則調，是名第一善男子於正法、律能自調伏。
復次，善男子不能聞他聚落若男、若女老、
病、死苦，能生怖畏，依正思惟；見他聚落若男、
若女老、病、死苦，則生怖畏，依正思惟，如彼良馬觸其毛尾，
能速調伏，隨御者心，是名第二善男子於正法、律能自調伏。
復次，善男子不能聞、見他聚落中男子、
女人老、病、死苦，生怖畏心，依正思惟，然見聚落、
城邑有善知識及所親近老、病、死苦，則生怖畏，
依正思惟，如彼良馬，觸其膚肉，然後調伏，
隨御者心，是名善男子於聖法、律而自調伏。
復次，善男子不能聞、見他聚落中男子、
女人及所親近老、病、死苦，生怖畏心，依正思惟；
然於自身老、病、死苦能生厭怖，依正思惟，
如彼良馬侵肌徹骨，然後乃調，隨御者心，
是名第四善男子於聖法、律能自調伏。」
^cb234b19佛說此經已，諸比丘聞佛所說，歡喜奉行。
^n923【九二三】^cb234b21如是我聞：
一時，佛住王舍城迦蘭陀竹園。
^cb234b22時，有調馬師名曰只尸，來詣佛所，稽首佛足，
退坐一面，白佛言：「世尊！
我觀世間甚為輕賤，猶如群羊。
世尊！唯我堪能調馬；狂逸惡馬，我作方便，
須臾令彼態病悉現，隨其態病，方便調伏。」
^cb234b26佛告調馬師聚落主：「汝以幾種方便調伏於馬？」
^cb234b27馬師白佛：「有三種法調伏惡馬。
何等為三？一者柔軟，二者麁澁，三者柔軟麁澁。」
^cb234b29佛告聚落主：「汝以三種方便調馬，猶不調者，當如之何？」
^cb234c1馬師白佛：「遂不調者，便當殺之。
所以者何？莫令辱我。」
調馬師白佛：「世尊是無上調御丈夫，為以幾種方便調御丈夫？」
^cb234c4佛告聚落主：「我亦以三種方便調御丈夫。
何等為三？一者一向柔軟，二者一向麁澁，三者柔軟麁澁。」
^cb234c7佛告聚落主：「所謂一向柔軟者，如所說：
『此是身善行，此是身善行報，此是口、意善行，
此是口、意善行報，是名天、是名人、是名善趣化生、
是名涅槃，是為柔軟。』
^cb234c10「麁澁者，如所說：『是身惡行，是身惡行報，
是口、意惡行，是口、意惡行報，是名地獄、
是名畜生、是名餓鬼、是名惡趣、是名墮惡趣，是名如來麁澁教也。』
^cb234c14「彼柔軟麁澁俱者，謂如來有時說身善行，
有時說身善行報，有時說口、意善行，有時說口、
意善行報；有時說身惡行，有時說身惡行報，
有時說口、意惡行，有時說口、意惡行報。
如是名天、如是名人、如是名善趣、如是名涅槃。
如是名地獄、如是名畜生、餓鬼、如是名惡趣、
如是墮惡趣，是名如來柔軟麁澁教。」
^cb234c21調馬師白佛：「世尊！
若以三種方便調伏眾生，有不調者，當如之何？」
^cb234c22佛告聚落主：「亦當殺之。
所以者何？莫令辱我。」
^cb234c24調馬師白佛言：「若殺生者，於世尊法為不清淨，
世尊法中亦不殺生，而今言殺，其義云何？」
^cb234c26佛告聚落主：「如是！
如是！如來法中殺生不清淨，如來法中亦不殺生；
然如來法中以三種教授不調伏者，不復與語、
不教、不誡。聚落主！
於意云何？如來法中不復與語、不教、不誡，豈非死耶？」
^cb235a1調馬師白佛：「實爾。
世尊！不復與語，永不教、誡，真為死也。
世尊！以是之故，我從今日離諸惡不善業。」
^cb235a3佛告聚落主：「善哉所說！」
^cb235a4時，調馬師聚落主只尸聞佛所說，歡喜隨喜，禮足而去。
^n924【九二四】^cb235a6如是我聞：
一時，佛住王舍城迦蘭陀竹園。
^cb235a7爾時，世尊告諸比丘：「世間馬有八態。
何等為八？謂惡馬臨駕車時，後脚蹹人，
前脚跪地，奮頭齧人，是名世間馬第一態。
復次，惡馬就駕車時，低頭振軛，是名世間惡馬第二之態。
復次，世間惡馬就駕車時，下道而去，或復偏厲車，
令其翻覆，是名第三之態。
復次，世間惡馬就駕車時，仰頭却行，是名世間惡馬第四之態。
復次，世間惡馬就駕車時，小得鞭杖，或斷繮折勒，
縱橫馳走，是名第五之態。
復次，世間惡馬就駕車時，舉前兩足，而作人立，是名第六之態。
復次，世間惡馬就駕之時，加之鞭杖，安住不動，是名第七之態。
復次，世間惡馬就駕之時，叢聚四脚，伏地不起，是名第八之態。
^cb235a20「如是，世間惡丈夫於正法、律有八種過。
何等為八？若比丘！
諸梵行者以見聞疑罪而發舉時，彼則瞋恚，
反呵責彼言：『汝愚癡，不辯不善，他立舉汝，汝云何舉我？』
如彼惡馬，後脚雙蹹，前脚跪地，斷鞅折軛，
是名丈夫於正法、律第一之過。
^cb235a26「復次，比丘！諸梵行者以見聞疑舉，反出他罪，
猶如惡馬怒項折軛，是名丈夫於正法、律第二之過。
^cb235a28「復次，比丘！諸梵行者以見聞疑舉，不以正答，
橫說餘事，瞋恚憍慢，隱覆嫌恨，不忍，無所由作，
如彼惡馬不由正路，令車翻覆，是名丈夫於正法、律第三之過。
^cb235b3「復次，比丘！諸梵行者以見聞疑舉，令其憶念，
而作是言：『我不憶念！』
觝突不伏，如彼惡馬却縮轉退，是名丈夫於正法、律第四之過。
^cb235b6「復次，比丘！諸梵行者以見聞疑舉時，輕蔑不數其人，
亦不數僧，攝持衣鉢，隨意而去，如彼惡馬加以鞭杖，
縱橫馳走，是名丈夫於正法、律第五之過。
^cb235b9「復次，比丘！諸梵行者以見聞疑舉時，自處高床、
與諸上座共諍曲直，如彼惡馬雙脚人立，
是名丈夫於正法、律第六之過。
^cb235b12「復次，比丘！諸梵行者以見聞疑舉時，默然不應，
以惱大眾，如彼惡馬加其鞭杖，兀然不動，
是名丈夫於正法、律第七之過。
^cb235b15「復次，比丘！諸梵行者以見聞疑舉時，則便捨戒，
自生退沒，到於寺門，而作是言：『汝默然快喜安住，我自捨戒退沒。』
如彼惡馬叢聚四足，伏地不動，是名丈夫於正法、律第八之過。
是名比丘於正法、律有八種丈夫過惡。」
^cb235b20佛說此經已，諸比丘聞佛所說，歡喜奉行。
^n925【九二五】^cb235b22如是我聞：
一時，佛住王舍城迦蘭陀竹園。
^cb235b23爾時，世尊告諸比丘：「世間良馬有八種德成就者，
隨人所欲，取道多少。
何等為八？生於良馬鄉，是名良馬第一之德。
復次，體性溫良，不驚恐人，是名良馬第二之德。
復次，良馬不擇飲食，是名良馬第三之德。
復次，良馬厭惡不淨，擇地而臥，是名良馬第四之德。
復次，良馬諸情態速為調馬者現，馬師調習，
速捨其態，是名良馬第五之德。
復次，良馬安於駕乘，不顧餘馬，隨其輕重，
能盡其力，是名良馬第六之德。
復次，良馬常隨正路，不隨非道，是名良馬第七之德。
復次，良馬若病、若老，勉力駕乘，不厭不倦，是名良馬第八之德。
^cb235c6「如是，丈夫於正法、律八德成就，當知是賢士夫。
何等為八？謂賢士夫住於正戒波羅提木叉律儀，
威儀行處具足，見微細罪，能生怖畏，受持學戒，
是名丈夫於正法、律第一之德。
復次，丈夫性自賢善，善調善住，不惱、不怖諸梵行者，是名丈夫第二之德。
復次，丈夫次行乞食，隨其所得，若麁、若細，
其心平等，不嫌、不著，是名丈夫第三之德。
復次，丈夫心生厭離於身惡業，口、意惡業，
惡不善法及諸煩惱，重受諸有熾然苦報，
於未來世生、老、病、死、憂、悲、惱、苦，增其厭離，是名丈夫第四之德。
復次，丈夫若有沙門過，諂曲不實，速告大師及善知識，
大師說法則時除斷，是名丈夫第五之德。
復次，丈夫學心具足，作如是念：『設使餘人學以不學，我悉當學。』
是名丈夫第六之德。
復次，丈夫行八正道，不行非道，是名丈夫第七之德。
復次，丈夫乃至盡壽，精勤方便，不厭不倦，是名丈夫第八之德。
如是丈夫八德成就，隨其行地，能速昇進。」
^cb235c25佛說此經已，諸比丘聞佛所說，歡喜奉行。
^n926【九二六】^cb235c27如是我聞：
一時，佛住那梨聚落深谷精舍。
^cb235c28爾時，世尊告詵陀迦旃延：「當修真實禪，
莫習強良禪，如強良馬，繫槽櫪上，彼馬不念：
『我所應作、所不應作。』
但念穀草。如是，丈夫於貪欲纏多所修習故，
彼以貪欲心思惟，於出離道不如實知，
心常馳騁，隨貪欲纏而求正受；瞋恚、睡眠、
掉悔、疑多修習故，於出離道不如實知，
以疑蓋心思惟，以求正受。
^cb236a6「詵陀！若真生馬繫槽櫪上，不念水草，但作是念：『駕乘之事。』
如是，丈夫不念貪欲纏，住於出離如實知，
不以貪欲纏而求正受，亦不瞋恚、睡眠、
掉悔、疑纏，多住於出離；瞋恚、睡眠、掉悔、
疑纏如實知，不以疑纏而求正受。
^cb236a11「如是，詵陀！比丘如是禪者，不依地修禪，
不依水、火、風、空、識、無所有、非想非非想而修禪。
不依此世、不依他世，非日、月，非見、聞、覺、
識，非得非求，非隨覺，非隨觀而修禪。
^cb236a15「詵陀！比丘如是修禪者，諸天主、伊濕波羅、
波闍波提恭敬合掌，稽首作禮而說偈言：
^gatha「『南無大士夫，南無士之上，
^gatha以我不能知，依何而禪定？』」
^cb236a20爾時，有尊者跋迦利住於佛後，執扇扇佛。
時，跋迦利白佛言：「世尊！
若比丘云何入禪，而不依地、水、火、風，乃至覺觀，而修禪定？
云何比丘禪，諸天主、伊濕波羅、波闍波提合掌恭敬，
稽首作禮而說偈言：
^gatha「『南無大士夫，南無士之上，
^gatha以我不能知，依何而禪定？』」
^cb236a27佛告跋迦利：「比丘於地想能伏地想，於水、
火、風想、無量空入處想、識入處想、無所有入處、非想非非想入處想。
此世他世，日、月、見、聞、覺、識，若得若求，若覺若觀，悉伏彼想。
跋迦利！比丘如是禪者，不依地、水、火、風，
乃至不依覺、觀而修禪。
跋迦利！比丘如是禪者，諸天主、伊濕波羅、
波闍波提恭敬合掌，稽首作禮而說偈言：
^gatha「『南無大士夫，南無士之上，
^gatha以我不能知，何所依而禪？』」
^cb236b8佛說此經時，詵陀迦旃延比丘遠塵離垢，得法眼淨。
跋迦利比丘不起諸漏，心得解脫。
^cb236b10佛說此經已，跋迦利比丘聞佛所說，歡喜奉行。
^ck33【釋氏相應927】^n927【九二七】^cb236b12如是我聞：
一時，佛住迦毘羅衛國尼拘律園中。
^cb236b13時，有釋種名摩訶男，來詣佛所，稽首佛足，
退坐一面，白佛言：「世尊！
云何名為優婆塞？」
^cb236b15佛告摩訶男：「在家清白修習淨住，男相成就，
作是說言：『我今盡壽歸佛、歸法、歸比丘僧，
為優婆塞，證知我！』
是名優婆塞。」
^cb236b18摩訶男白佛言：「世尊！
云何名為優婆塞信具足？」
^cb236b19佛告摩訶男：「優婆塞者，於如來所正信為本，
堅固難動，諸沙門、婆羅門、諸天、魔、梵，及餘世間所不能壞。
摩訶男！是名優婆塞信具足。」
^cb236b22摩訶男白佛言：「世尊！
云何名優婆塞戒具足？」
^cb236b23佛告摩訶男：「優婆塞離殺生、不與取、邪婬、
妄語、飲酒，不樂作。
摩訶男！是名優婆塞戒具足。」
^cb236b25摩訶男白佛言：「世尊！
云何名優婆塞聞具足？」
^cb236b26佛告摩訶男：「優婆塞聞具足者，聞則能持，
聞則積集，若佛所說初、中、後善，善義善味，
純一滿淨，梵行清白，悉能受持。
摩訶男！是名優婆塞聞具足。」
^cb236b29摩訶男白佛言：「世尊！
云何名優婆塞捨具足？」
^cb236c1佛告摩訶男：「優婆塞捨具足者，為慳垢所纏者，
心離慳垢，住於非家，修解脫施、勤施、常施，
樂捨財物，平等布施。
摩訶男！是名優婆塞捨具足。」
^cb236c5摩訶男白佛言：「世尊！
云何名優婆塞智慧具足？」
^cb236c6佛告摩訶男：「優婆塞智慧具足者，謂此苦如實知，
此苦集如實知，此苦滅如實知，此苦滅道跡如實知。
摩訶男！是名優婆塞慧具足。」
^cb236c9爾時，釋氏摩訶男聞佛所說，歡喜隨喜，
從坐起，作禮而去。
^n928【九二八】^cb236c11如是我聞：
一時，佛住迦毘羅衛國尼拘律園中。
^cb236c12爾時，釋氏摩訶男與五百優婆塞來詣佛所，
稽首佛足，退坐一面，白佛言：「世尊！
云何名優婆塞？」
^cb236c14佛告摩訶男：「優婆塞者，在家淨住，乃至盡壽，
歸依三寶，為優婆塞，證知我！」
^cb236c16摩訶男白佛言：「世尊！
云何名優婆塞須陀洹？」
^cb236c17佛告摩訶男：「優婆塞須陀洹者，三結已斷已知，
謂身見、戒取、疑。摩訶男！
是名優婆塞須陀洹。」
^cb236c19摩訶男白佛言：「世尊！
云何名優婆塞斯陀含？」
^cb236c20佛告摩訶男：「謂優婆塞三結已斷已知，
貪、恚、癡薄。摩訶男！
是名優婆塞斯陀含。」
^cb236c22摩訶男白佛言：「世尊！
云何名優婆塞阿那含？」
^cb236c23佛告摩訶男：「優婆塞阿那含者，五下分結已斷已知，
謂身見、戒取、疑、貪欲、瞋恚。
摩訶男！是名優婆塞阿那含。」
^cb236c25時，摩訶男釋氏顧視五百優婆塞，而作是言：「奇哉！
諸優婆塞，在家清白，乃得如是深妙功德。」
^cb236c27時，摩訶男優婆塞聞佛所說，歡喜隨喜，
從坐起，作禮而去。
^n929【九二九】^cb236c29如是我聞：
一時，佛住迦毘羅衛國尼拘律園中。
^cb237a1爾時，釋氏摩訶男來詣佛所，稽首佛足，
退坐一面，白佛言：「世尊！
云何名優婆塞？」
^cb237a3佛告摩訶男：「優婆塞者，在家清白，乃至盡壽，
歸依三寶，為優婆塞，證知我！」
^cb237a4摩訶男白佛：「世尊！
云何為滿足一切優婆塞事？」
^cb237a5佛告摩訶男：「若優婆塞有信無戒，是則不具，
當勤方便，具足淨戒。
具足信、戒而不施者，是則不具；以不具故，
精勤方便，修習布施，令其具足滿。
信、戒、施滿，不能隨時往詣沙門，聽受正法，
是則不具；以不具故，精勤方便，隨時往詣塔寺，
見諸沙門，不一心聽受正法，是不具足。
信、戒、施、聞修習滿足，聞已不持，是不具足；
以不具足故，精勤方便，隨時往詣沙門，
專心聽法，聞則能持。
不能觀察諸法深義，是不具足；不具足故，
精勤方便，信、戒、施、聞，聞則能持，持已，觀察甚深妙義，
而不隨順知法次法向，是則不具，以不具故，
精勤方便，信、戒、施、聞，受持觀察，了達深義，隨順行法次法向。
摩訶男！是名滿足一切種優婆塞事。」
^cb237a20摩訶男白佛：「世尊！
云何名優婆塞能自安慰，不安慰他？」
^cb237a21佛告摩訶男：「若優婆塞能自立戒，不能令他立於正戒；
自持淨戒，不能令他持戒具足；自行布施，
不能以施建立於他；自詣塔寺見諸沙門，
不能勸他令詣塔寺往見沙門；自專聽法，
不能勸人樂聽正法；聞法自持，不能令他受持正法；
自能觀察甚深妙義，不能勸人令觀深義；
自知深法能隨順行法次法向，不能勸人令隨順行法次法向。
摩訶男！如是八法成就者，是名優婆塞能自安慰，不安慰他。」
^cb237b2摩訶男白佛：「世尊！
優婆塞成就幾法自安安他？」
^cb237b3佛告摩訶男：「若優婆塞成就十六法者，是名優婆塞自安安他。
何等為十六？摩訶男！
若優婆塞具足正信，建立他人；自持淨戒，
亦以淨戒建立他人；自行布施，教人行施；
自詣塔寺見諸沙門，亦教人往見諸沙門；
自專聽法，亦教人聽；自受持法，教人受持；
自觀察義，教人觀察；自知深義，隨順修行法次法向，
亦復教人解了深義，隨順修行法次法向。
摩訶男！如是十六法成就者，是名優婆塞能自安慰，亦安慰他人。
^cb237b13「摩訶男！若優婆塞成就如是十六法者，
彼諸大眾悉詣其所，謂婆羅門眾、剎利眾、
長者眾、沙門眾，於諸眾中威德顯曜。
譬如日輪，初、中及後，光明顯照。
如是，優婆塞十六法成就者，初、中及後，威德顯照。
如是，摩訶男！若優婆塞十六法成就者，世間難得。」
^cb237b19佛說此經已，釋氏摩訶男聞佛所說，歡喜隨喜，
即從坐起，作禮而去。
^n930【九三〇】^cb237b21如是我聞：
一時，佛住迦毘羅衛國尼拘律園中。
^cb237b22爾時，釋氏摩訶男來詣佛所，稽首禮足，
退坐一面，白佛言：「世尊！
此迦毘羅衛國安隱豐樂，人民熾盛，我每出入時，
眾多羽從，狂象、狂人、狂乘常與是俱。
我自恐與此諸狂俱生俱死，忘於念佛、
念法、念比丘僧。我自思惟，命終之時，當生何處？」
^cb237b27佛告摩訶男：「莫恐，莫怖，命終之後，不生惡趣，終亦無惡。
譬如大樹，順下、順注、順輸，若截根本，當墮何處？」
^cb237c1摩訶男白佛：「隨彼順下、順注、順輸。」
^cb237c2佛告摩訶男：「汝亦如是，若命終時，不生惡趣，終亦無惡。
所以者何？汝已長夜修習念佛、念法、念僧，
若命終時，此身若火燒，若棄塚間，風飄日曝，
久成塵末，而心意識久遠長夜正信所熏，
戒、施、聞、慧所熏，神識上昇，向安樂處，未來生天。」
^cb237c7時，摩訶男聞佛所說，歡喜隨喜，作禮而去。
^n931【九三一】^cb237c9如是我聞：
一時，佛住迦毘羅衛國尼拘律園中。
^cb237c10爾時，釋氏摩訶男來詣佛所，稽首禮足，
退坐一面，白佛言：「世尊！
若比丘在於學地，求所未得，上昇進道，安隱涅槃。
世尊！彼當云何修習，多修習住，於此法、
律得諸漏盡，無漏心解脫、慧解脫，現法自知作證：
『我生已盡，梵行已立，所作已作，自知不受後有。』？」
^cb237c16佛告摩訶男：「若比丘在於學地，求所未得，
上昇進道，安隱涅槃，彼於爾時，當修六念，乃至進得涅槃。
譬如飢人，身體羸瘦，得美味食，身體肥澤。
如是，比丘住在學地，求所未得，上昇進道，
安隱涅槃，修六隨念，乃至疾得安隱涅槃。
^cb237c21「何等六念？謂聖弟子念如來事：『如來、應、
等正覺、明行足、善逝、世間解、無上士、調御丈夫、
天人師、佛世尊。』聖弟子如是念時，不起貪欲纏，
不起瞋恚、愚癡心，其心正直。
得如來義，得如來正法，於如來正法、於如來所得隨喜心；
隨喜心已，歡悅；歡悅已，身猗息；身猗息已，
覺受樂；覺受樂已，其心定；心定已，彼聖弟子於兇嶮眾生中，
無諸罣閡，入法流水，乃至涅槃。
^cb237c29「復次，聖弟子念於法事，世尊法、律，現法能離生死熾然，
不待時節，通達現法，緣自覺知。
聖弟子如是念法者，不起貪欲、瞋恚、愚癡，
乃至念法所熏，昇進涅槃。
^cb238a4「復次，聖弟子念於僧事，世尊弟子善向、
正向、直向、誠向，行隨順法，有向須陀洹、
得須陀洹，向斯陀含、得斯陀含，向阿那含、
得阿那含，向阿羅漢、得阿羅漢，此是四雙八輩賢聖，
是名世尊弟子僧，淨戒具足、三昧具足、
智慧具足、解脫具足、解脫知見具足，所應奉迎，
承事供養，為良福田。
聖弟子如是念僧事時，不起貪欲、瞋恚、
愚癡，乃至念僧所熏，昇進涅槃。
^cb238a12「復次，聖弟子自念淨戒，不壞戒、不缺戒、
不污戒、不雜戒、不他取戒、善護戒、明者稱譽戒、智者不厭戒。
聖弟子如是念戒時，不起貪欲、瞋恚、愚癡，
乃至念戒所熏，昇進涅槃。
^cb238a16「復次，聖弟子自念施事，我得善利，於慳垢眾生中而得離慳垢處，
於非家行解脫施，常自手施，樂行捨法，具足等施。
聖弟子如是念施時，不起貪欲、瞋恚、愚癡，
乃至念施所熏，昇進涅槃。
^cb238a21「復次，聖弟子念諸天事，有四大天王、三十三天、
㷔摩天、兜率陀天、化樂天、他化自在天。
若有正信心者，於此命終，生彼諸天，我亦當行此正信；
彼得淨戒、施、聞、捨、慧，於此命終，生彼諸天，
我今亦當行此戒、施、聞、慧。
聖弟子如是念天事者，不起貪欲、瞋恚、
愚癡，其心正直，緣彼諸天。
彼聖弟子如是直心者，得深法利、得深義利、
得彼諸天饒益隨喜；隨喜已，生欣悅；欣悅已，
身猗息；身猗息已，覺受樂；覺受樂已，得心定；
心定已，彼聖弟子處兇嶮眾生中，無諸罣閡，入法水流。
念天所熏故，昇進涅槃。
^cb238b3「摩訶男！若比丘住於學地，欲求上昇安樂涅槃。
如是多修習，疾得涅槃者，於正法、律速盡諸漏，
無漏心解脫、慧解脫，現法自知作證：『我生已盡，
梵行已立，所作已作，自知不受後有。』」
^cb238b7時，釋氏摩訶男聞佛所說，歡喜隨喜，從坐起，作禮而去。
^n932【九三二】^cb238b10如是我聞：
一時，佛住迦毘羅衛國尼拘律園中。
時，有眾多比丘集於食堂為世尊縫衣。
^cb238b12時，釋氏摩訶男聞眾多比丘集於食堂為世尊縫衣，
世尊不久三月安居訖，作衣竟，持衣鉢，人間遊行。
聞已，往詣佛所，稽首佛足，退坐一面，白佛言：「世尊！
我四體不攝，迷於四方，聞法悉忘。
以聞眾多比丘集於食堂為世尊縫衣，
世尊不久安居訖，作衣竟，持衣鉢，人間遊行，
是故我今思惟：『何時當復得見世尊及諸知識比丘？』」
^cb238b19佛告摩訶男：「汝正使見世尊、不見世尊，
見諸知識比丘及與不見，但當念於五法，精勤修習。
摩訶男！當以正信為主，非不正信；戒具足、
聞具足、施具足、慧具足為本，非不智慧。
如是，摩訶男！依此五法，修六念處。
何等為六？此摩訶男！
念如來，當如是念：『如來、應、等正覺，乃至佛世尊。』
當念法、僧、戒、施、天事，乃至自行得智慧。
如是，摩訶男！聖弟子成就十一法者，則為學跡，
終不腐敗，堪任知見、堪任決定，住甘露門，
近於甘露，不能一切疾得甘露涅槃。
^cb238c1「譬如伏鷄伏其卵，或五或十，隨時消息，
愛護將養，正復中間放逸，猶能以爪以口啄卵，得生其子。
所以者何？以彼鷄母初隨時消息，善愛護故。
如是聖弟子成就十一法者，住於學跡，
終不腐敗，乃至不能一切疾得甘露涅槃。」
^cb238c6佛說此經已，摩訶男釋氏聞佛所說，歡喜隨喜，作禮而去。
^n933【九三三】^cb238c9如是我聞：
一時，佛住迦毘羅衛國尼拘律園中。
時，有眾多比丘集於食堂為世尊縫衣。
^cb238c11時，釋氏摩訶男聞諸比丘集於食堂為世尊縫衣，
世尊不久安居訖，作衣竟，持衣鉢，人間遊行。
聞已，詣佛所，稽首禮足，退坐一面，白佛言：「世尊！
我今四體不攝，迷於四方，先所聞法，今悉忘失，
以聞眾多比丘集於食堂為世尊縫衣，
乃至人間遊行，我作是念：『何時當復得見世尊及諸知識比丘？』」
^cb238c18佛告摩訶男：「汝見如來、不見如來，見諸比丘、
不見諸比丘，且汝常當勤修六法。
何等為六？正信為本，戒、施、聞、空、慧以為根本，
非不智慧，是故。摩訶男！
依此六法已，於上增修六隨念，念如來事，乃至念天。
如是十二種念成就，彼聖弟子諸惡退減不增長，
消滅不起，離塵垢，不增塵垢，捨離不取；
不取故不著，以不取著故，緣自涅槃：『我生已盡，
梵行已立，所作已作，自知不受後有。』」
^cb238c27佛說此經已，釋氏摩訶男聞佛所說，歡喜隨喜，
從坐起，作禮而去。
^n934【九三四】^cb238c29如是我聞：
一時，佛住迦毘羅衛國尼拘律園中。
^cb239a1爾時，釋氏摩訶男來詣佛所，稽首佛足，
退坐一面，白佛言：「世尊！
如我解佛所說，正受故解脫，非不正受。
云何？世尊！為先正受而後解脫耶？
為先解脫而後正受耶？
為正受解脫不前不後一時俱生耶？」
^cb239a5爾時，世尊默然而住。
如是摩訶男第二第三問，佛亦再三默然住。
^cb239a7爾時，尊者阿難住於佛後，執扇扇佛。
尊者阿難作是念：「釋氏摩訶男以此深義而問世尊，
世尊病差未久，我今當說餘事，以引於彼語。
^cb239a10「摩訶男！學人亦有戒，無學人亦有戒；學人有三昧，
無學人亦有三昧；學人有慧，無學人亦有慧；
學人有解脫，無學人亦有解脫。」
^cb239a13摩訶男問尊者阿難：「云何為學人戒？
云何為無學人戒？
云何學人三昧？云何無學人三昧？
云何學人慧？云何無學人慧？
云何學人解脫？云何無學人解脫？」
^cb239a16尊者阿難語摩訶男：「此聖弟子住於戒波羅提木叉律儀，
威儀行處，受持學戒，受持學戒具足已；
離欲、惡不善法，乃至第四禪具足住；如是三昧具足已，
此苦聖諦如實知，此苦集如實知，此苦滅如實知，
此苦滅道跡如實知；如是知、如是見已，
五下分結已斷已知，謂身見、戒取、疑、貪欲、
瞋恚，此五下分結斷，於彼受生，得般涅槃阿那含，不復還生此世。
彼當爾時，成就學戒、學三昧、學慧、學解脫，
復於餘時盡諸有漏，無漏解脫、慧解脫，
自知作證：『我生已盡，梵行已立，所作已作，自知不受後有。』
彼當爾時成就無學戒、無學三昧、無學慧、無學解脫。
如是，摩訶男！是名世尊所說學戒、學三昧、
學慧、學解脫，無學戒、無學三昧、無學慧、無學解脫。」
^cb239b2爾時，釋氏摩訶男聞尊者阿難所說，歡喜隨喜，
從坐起，禮佛而去。
^cb239b5爾時，世尊知摩訶男去不久，語尊者阿難：「迦毘羅衛釋氏乃能與諸比丘共論深義？」
^cb239b7阿難白佛：「唯然，世尊！
迦毘羅衛釋氏能與諸比丘共論深義。」
^cb239b8佛告阿難：「迦毘羅衛諸釋氏快得善利，能於甚深佛法賢聖慧眼而得深入。」
^cb239b10佛說此經已，尊者阿難聞佛所說，歡喜奉行。
^n935【九三五】^cb239b12如是我聞：
一時，佛住迦毘羅衛國尼拘律園中。
^cb239b13爾時，釋氏名曰沙陀，語釋氏摩訶男：「世尊說須陀洹成就幾種法？」
^cb239b14摩訶男答言：「世尊說須陀洹成就四法。
何等為四？謂於佛不壞淨，法、僧不壞淨，
聖戒成就，是名四法成就須陀洹。」
^cb239b17釋氏沙陀語釋氏摩訶男：「莫作是說！
莫作是言世尊說四法成就須陀洹。
然彼三法成就須陀洹。
何等為三？謂於佛不壞淨、於法不壞淨、於僧不壞淨。
如是三法成就須陀洹。」
如是第三說。釋氏摩訶男不能令沙陀受四法，
釋氏沙陀不能令摩訶男受三法，共詣佛所，
稽首佛足，退坐一面。
^cb239b24釋氏摩訶男白佛言：「世尊！
釋氏沙陀來詣我所，問我言：『世尊說幾法成就須陀洹？』
我即答言：『世尊說四法成就須陀洹。
何等為四？謂於佛不壞淨，於法、僧不壞淨，聖戒成就。
如是四法成就須陀洹。』
釋氏沙陀作是言：『釋氏摩訶男！
莫作是語，世尊說四法成就須陀洹，但三法成就須陀洹。
何等為三？謂於佛不壞淨、於法不壞淨、
於僧不壞淨，世尊說如是三法成就須陀洹。』
如是再三說，我亦不能令彼釋氏沙陀受四法，
釋氏沙陀亦不能令我受三法，是故俱來詣世尊所，
今問世尊，須陀洹成就幾法？」
^cb239c7時，沙陀釋氏從坐起，為佛作禮，合掌白佛：「世尊！
若有如是像類法起，一者世尊，一者比丘僧，
我寧隨世尊，不隨比丘僧。
或有如是像類法起，一者世尊，一者比丘尼僧、
優婆塞、優婆夷、若天、若魔、若梵、若沙門、
婆羅門、諸天、世人，我寧隨世尊！
不隨餘眾。」
^cb239c13爾時，世尊告釋氏摩訶男：「如摩訶男！
釋氏沙陀作如是論，汝當云何？」
^cb239c15摩訶男白佛：「世尊！
彼沙陀釋氏作如是論，我知復可說，我唯言善，唯言真實。」
^cb239c16佛告摩訶男：「是故當知四法成就須陀洹，
於佛不壞淨，於法、僧不壞淨，聖戒成就。
如是受持。」
^cb239c19時，釋氏摩訶男聞佛所說，歡喜隨喜，從坐起，作禮而去。
^n936【九三六】^cb239c21如是我聞：
一時，佛住迦毘羅衛國尼拘律園中。
^cb239c22時，有迦毘羅衛釋氏集供養堂，作如是論，
問：「摩訶男！云何最後記說彼百手釋氏命終，
世尊記彼得須陀洹，不墮惡趣法，決定正向三菩提，
七有天人往生，究竟苦邊。
然彼百手釋氏犯戒飲酒，而復世尊記彼得須陀洹，乃至究竟苦邊。
汝摩訶男！當往問佛，如佛所說，我等奉持！」
^cb239c28爾時，摩訶男往詣佛所，稽首禮足，退坐一面，
白佛言：「世尊！我等迦毘羅衛諸釋氏集供養堂，
作如是論，摩訶男：『云何最後記說，是中百手釋氏命終，
世尊記說得須陀洹，乃至究竟苦邊。
汝今當往重問世尊，如世尊所說，我等奉持！』
我今問佛，唯願解說。」
^cb240a5佛告摩訶男：「『善逝大師、善逝大師』者，聖弟子所說，
口說善逝，而心正念直見，悉入善逝。
『正法律、正法律』者，聖弟子所說，口說正法，
發心正念直見，悉入正法。
『善向僧、善向僧』者，聖弟子所說，口說善向，
發心正念直見，悉入善向。
如是，摩訶男！聖弟子於佛一向淨信，於法、
僧一向淨信，於法利智、出智、決定智，八解脫具足身作證，
以智慧見，有漏斷知。
如是聖弟子不趣地獄、畜生、餓鬼，不墮惡趣，說阿羅漢俱解脫。
^cb240a15「復次，摩訶男！聖弟子一向於佛清淨信，
乃至決定智慧，不得八解脫身作證具足住，
然彼知見有漏斷，是名聖弟子不墮惡趣，乃至慧解脫。
復次，摩訶男！聖弟子一向於佛清淨信，
乃至決定智慧，八解脫身作證具足住，
而不見有漏斷，是名聖弟子不墮惡趣，乃至身證。
^cb240a21「復次，摩訶男！若聖弟子一向於佛清淨信，
乃至決定智慧，不得八解脫身作證具足住，
然於正法、律如實知見，是名聖弟子不墮惡趣，乃至見到。
復次，摩訶男！聖弟子一向於佛清淨信，
乃至決定智慧，於正法、律如實知見，不得見到，
是名聖弟子不墮惡趣，乃至信解脫。
^cb240a27「復次，摩訶男！聖弟子信於佛言說清淨，
信法、信僧言說清淨，於五法增上智慧，
審諦堪忍，謂信、精進、念、定、慧，是名聖弟子不墮惡趣，乃至隨法行。
^cb240b2「復次，摩訶男！聖弟子信於佛言說清淨，
信法、信僧言說清淨，乃至五法少慧，審諦堪忍，
謂信、精進、念、定、慧，是名聖弟子不墮惡趣，乃至隨信行。
^cb240b5「摩訶男！此堅固樹，於我所說能知義者，無有是處！
若能知者，我則記說，況復百手釋氏而不記說得須陀洹？
摩訶男！百手釋氏臨命終時，受持淨戒，
捨離飲酒，然後命終，我記說彼得須陀洹，乃至究竟苦邊。」
^cb240b10摩訶男釋氏聞佛所說，歡喜隨喜，從坐起，作禮而去。
^ck34【無始相應937】^n937【九三七】^cb240b12如是我聞：
一時，佛住毘舍離獼猴池側重閣講堂。
時，有四十比丘住波梨耶聚落，一切皆修阿練若行、
糞掃衣、乞食，學人未離欲，來詣佛所，稽首佛足，退住一面。
^cb240b16爾時，世尊作是念：「此四十比丘住波梨耶聚落，
皆修阿練若行、糞掃衣、乞食，學人未離欲，
我今當為說法，令其即於此生不起諸漏，心得解脫。」
^cb240b19爾時，世尊告波梨耶聚落四十比丘：「眾生無始生死，
無明所蓋，愛繫其頸，長夜生死輪轉，不知苦之本際。
諸比丘！於意云何？
恒水洪流趣於大海，中間恒水為多？
汝等本來長夜生死輪轉，破壞身體流血為多？」
^cb240b24諸比丘白佛：「如我解世尊所說義，我等長夜輪轉生死，
其身破壞流血甚多，多於恒水百千萬倍。」
^cb240b26佛告比丘：「置此恒水，乃至四大海水為多？
汝等長夜輪轉生死，其身破壞血流為多？」
^cb240b28諸比丘白佛：「如我解世尊所說義，我等長夜輪轉生死，
其身破壞流血甚多，踰四大海水也。」
^cb240c1佛告諸比丘：「善哉！
善哉！汝等長夜輪轉生死，所出身血甚多無數，過於恒水及四大海。
所以者何？汝於長夜，曾生象中，或截耳、
鼻、頭、尾、四足，其血無量。
或受馬身，駝、驢、牛、犬諸禽獸類，斷截耳、
鼻、頭、足四體，其血無量，汝等長夜或為賊盜，
為人所害，斷截頭、足、耳、鼻，分離四體，其血無量。
汝等長夜身壞命終，棄於塜間，膿壞流血，
其數無量，或墮地獄、畜生、餓鬼，身壞命終，其流血出亦復無量。」
^cb240c10佛告比丘：「色為是常，為非常耶？」
^cb240c11比丘白佛：「無常。世尊！」
佛告比丘：「若無常者，是苦耶？」
^cb240c12比丘白佛：「是苦。世尊！」`)