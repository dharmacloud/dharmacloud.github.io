jsonp(31,{"name":"dc","start":86987},`樂想，豈非大患乎？」
^cb606a11諸比丘對曰：「如是。
世尊！」
^cb606a12世尊告曰：「是謂色為大患。
復次，此色無常、變易，不得久停，無有老幼，是謂色為大患。
^cb606a14「云何色為出要？若能捨離於色，除諸亂想，是謂捨離於色。
謂諸沙門、婆羅門，於色著色，不知大患，
亦不捨離，如實而不知，此非沙門、婆羅門，
於沙門不知沙門威儀，於婆羅門不知婆羅門威儀，不能己身作證而自遊戲。
謂諸有沙門、婆羅門，於色不著色，深知為大患，
能知捨離，是謂於沙門知沙門威儀，於婆羅門知婆羅門威儀，
己身作證而自遊戲，是謂捨離於色。
^cb606a23「云何為名痛味？於是，比丘！
得樂痛時，便知我得樂痛；得苦痛時，便知我得苦痛；
若得不苦不樂痛時，便知我得不苦不樂痛。
若得食樂痛時，便知我得食樂痛；若得食苦痛時，
便知我得食苦痛；若得食不苦不樂痛時，便知我得不苦不樂痛。
不食苦痛時，便自知我不食苦痛；若不食樂痛時，
便自知我不食樂痛；若不食不苦不樂痛時，便自知我不食不苦不樂痛。
^cb606b3「復次，比丘！若得樂痛，爾時不得苦痛，亦復無不苦不樂痛，爾時我唯有樂痛。
若得苦痛時，爾時無有樂痛，亦無不苦不樂痛，唯有苦痛。
若復，比丘！得不苦不樂痛時，爾時無有樂痛、
苦痛，唯有不苦不樂痛。
復次，痛者無常、變易之法，以知痛無常、
變易法者，是謂痛為大患。
^cb606b9「云何痛為出要？若能於痛捨離於痛，除諸亂想，是謂捨離於痛。
諸有沙門、婆羅門於痛著痛，不知大患，
亦不捨離，如實而不知，此非沙門、婆羅門，
於沙門不知沙門威儀，於婆羅門不知婆羅門威儀，不能以身作證而自遊戲。
諸有沙門、婆羅門於痛不著痛，深知為大患，
能知捨離，是謂於沙門知沙門威儀，於婆羅門知婆羅門威儀，
以身作證而自遊戲，是謂捨離於痛。
^cb606b18「復次，比丘！若有沙門、婆羅門不知苦痛、
樂痛、不苦不樂痛，如實而不知，復教化人使行者，此非其宜。
若有沙門、婆羅門能捨離痛，如實而知，
復勸教人使遠離之，此正其宜，是謂捨離於痛。
^cb606b23「我今，比丘！以說著欲、味欲，欲為大患，復能捨者；
亦說著色、味色，色為大患，能捨離色；以說著痛、
味痛，痛為大患，能捨離痛，諸如來所應行者，
所謂施設者，我今周訖。
常當念在樹下空閑之處，坐禪思惟，莫有懈怠，是謂我之教勅。」
^cb606b28爾時，諸比丘聞佛所說，歡喜奉行。
^n10【一〇】
^cb606c1聞如是：
一時，佛在舍衛國祇樹給孤獨園。
^cb606c2爾時，世尊告諸比丘：「有三不牢要。
云何為三？身不牢要、命不牢要、財不牢要。
是謂，比丘！有此三不牢要。
於此，比丘！三不牢要中，當求方便，成三牢要。
云何為三？不牢要身，求於牢要；不牢要命，
求於牢要；不牢要財，求於牢要。
^cb606c7「云何不牢要身，求於牢要？
所謂謙敬禮拜，隨時問訊。
是謂不牢要身，求於牢要。
^cb606c9「云何不牢要命，求於牢要？
於是，若有善男子、善女人，盡形壽不殺生，
不加刀杖，常知慚愧，有慈悲心，普念一切眾生；
盡形壽不盜，恒念惠施，心無悋相；盡形壽不淫，
亦不他淫；盡形壽不妄語，常念至誠，不欺世人；
盡形壽不飲酒，意不錯亂，持佛禁戒。
是謂命不牢要，求於牢要。
^cb606c15「云何財不牢要，求於牢要？
若有善男子、善女人，常念惠施與沙門、
婆羅門、諸貧匱者，須食者與食，須漿與漿，
衣被、飲食、床敷臥具、病瘦醫藥、舍宅、城郭，所須之具悉皆與之。
如是，財不牢要，求於牢要。
^cb606c20「是謂，比丘！以此三不牢要，求此三牢要。」
^cb606c21爾時，世尊便說此偈：
^gatha「知身不牢要，命亦不牢固，
^gatha財貨衰耗法，當求牢要者。
^gatha人身甚難得，命亦不久停，
^gatha財貨磨滅法，歡喜念惠施。」
^cb606c26爾時，諸比丘聞佛所說，歡喜奉行。
^gatha第一德、福業　三因、三安、瞿
^gatha三夜、病、惡行　苦除、不牢要
^lb^ck22【三供養品】增壹阿含經三供養品第二十二
^n1【一】
^cb607a1聞如是：
一時，佛在舍衛國祇樹給孤獨園。
^cb607a2爾時，世尊告諸比丘：「有三人，世人所應供養。
云何為三？如來、至真、等正覺，世人所應供養；
如來弟子漏盡阿羅漢，世人所應供養；
轉輪聖王，世人所應供養。
^cb607a5「有何因緣，如來世人所應供養乎？
夫如來者，不伏者伏，不降者降，不度者度，
未得解脫者令得解脫，未般涅槃者使成涅槃，
無救護者與作救護，盲者與作眼目，病者與作救護。
最尊第一，魔若魔天、天及人民，於中最尊福田，
可敬可貴，與人作導，令知正路，未知道者與說導教，
以此因緣，如來世人所應供養。
^cb607a12「復有何因緣，如來弟子漏盡阿羅漢世人所應供養乎？
比丘當知，漏盡阿羅漢以度生死源，更不復受有，
以得無上法，淫、怒、癡盡，永不得全，是世福田。
以此因緣本末，使漏盡阿羅漢世人所應供養。
^cb607a17「復以何因緣，轉輪聖王世人所應供養？
比丘當知，轉輪聖王以法治化，終不殺生，
復教化人使不殺生；自不盜竊，亦復教他人使不偷盜；
自不淫泆，復教他人不行淫泆；自不妄語，
亦復教人使不妄語；自不兩舌，鬪亂彼此，
亦復教他人使不兩舌；自不嫉妬、恚、癡，
亦復教他人不習此法；自行正見，復教他人使不邪見。
以此因緣，以此本末，使轉輪聖王世人所應供養。」
^cb607a26爾時，諸比丘聞佛所說，歡喜奉行。
^n2【二】
^cb607a28聞如是：
一時，佛在舍衛國祇樹給孤獨園。
^cb607a29爾時，世尊告阿難：「有三善根，不可窮盡，漸至涅槃界。
云何為三？所謂於如來所而種功德，此善根不可窮盡。
於正法而種功德，此善根不可窮盡。
於聖眾而種功德，此善根不可窮盡。
是謂，阿難！此三善根不可窮盡，得至涅槃界。
是故，阿難！當求方便，獲此不可窮盡之福。
如是，阿難！當作是學。」
^cb607b7爾時，阿難聞佛所說，歡喜奉行。
^n3【三】
^cb607b9聞如是：
一時，佛在舍衛國祇樹給孤獨園。
^cb607b10爾時，世尊告諸比丘：「有此三痛。
云何為三？所謂樂痛、苦痛、不苦不樂痛。
諸比丘當知，彼樂痛者，欲愛使也；彼苦痛者，
瞋恚使也；不苦不樂痛者，是癡使也。
是故，諸比丘！當學方便，求滅此使。
所以然者，當自熾然，當自修行法，得無比法。
諸比丘當知，我滅度後，其有比丘念自熾然，
修其行法，得無比法，此則是第一聲聞。
^cb607b17「云何，比丘！當自熾然，當自修行，得修行法，獲無比法？
於是，比丘！內自觀身，外自觀身，內外自觀身而自遊戲；
內觀痛，外觀痛，內外觀痛；內觀意，外觀意，
內外觀意；內觀法，外觀法，內外觀法而自遊戲。
如是，比丘！當自熾然，盛修行其法，得無比法。
諸比丘行此法者，於聲聞中第一弟子。
如是，比丘！當作是學。」
^cb607b24爾時，諸比丘聞佛所說，歡喜奉行。
^n4【四】
^cb607b26聞如是：
一時，佛在舍衛國祇樹給孤獨園。
^cb607b27爾時，世尊告諸比丘：「有三事，覆則妙，露則不妙。
云何為三？一者女人，覆則妙，露則不妙；
婆羅門呪術，覆則妙，露則不妙；邪見之業，
覆則妙，露則不妙。
是謂，比丘！有此三事，覆則妙，露則不妙。
^cb607c2「復有三事，露則妙，覆則不妙。
云何為三？日、月，露則妙，覆則不妙；如來法語，
露則妙，覆則不妙。
是謂，比丘！有此三事，露則妙，覆則不妙。」
^cb607c5爾時，世尊便說此偈：
^gatha「女人及呪術，邪見不善行，
^gatha此是世三法，覆隱而最妙。
^gatha日月廣所照，如來正法語，
^gatha此是三世法，露則第一妙。
^cb607c10「是故，諸比丘！當露現如來法，勿使覆隱。
如是，比丘！當作是學。」
^cb607c11爾時，諸比丘聞佛所說，歡喜奉行。
^n5【五】
^cb607c13聞如是：
一時，佛在舍衛國祇樹給孤獨園。
^cb607c14爾時，世尊告諸比丘：「此三有為有為相。
云何為三？知所從起，知當遷變，知當滅盡。
彼云何知所從起？
所謂生，長大成五陰形，得諸持、入，是謂所從起。
彼云何為滅盡？所謂死，命過不住、無常，
諸陰散壞，宗族別離，命根斷絕，是謂為滅盡。
彼云何變易？齒落、髮白、氣力竭盡，年遂衰微，
身體解散，是謂為變易法。
是為，比丘！三有為有為相，當知此三有為相，善分別之。
如是，諸比丘！當作是學。」
^cb607c23爾時，諸比丘聞佛所說，歡喜奉行。
^n6【六】
^cb607c24聞如是：
一時，佛在舍衛國祇樹給孤獨園。
^cb607c25爾時，世尊告諸比丘：「愚人有三相三法，不可恃怙。
云何為三？於是，愚者不可思惟而思惟之；
不可論說而論說之；不可行者而修習之。
^cb607c28「云何愚者不可思惟而思念之？
於是，愚者意三行便思憶之。
云何為三？於是，愚者起嫉心，於他財物及於女色，
心念惡言悉興嫉心：『彼之所有，願是我許。』
如是，愚者不可思惟而思惟之。
^cb608a3「云何愚者不可論說而論說之？
於是，愚者造口四過。
云何為四？於是，愚者恒喜妄言、綺語、惡口、鬪亂彼此。
如是，愚者造口四過。
^cb608a6「云何愚者造於惡行？
於是，愚者造身惡行，常念殺生、竊盜、淫泆。
如是，愚者造於惡行。
如是，比丘！愚者有此三行，愚癡之人習此三事。
^cb608a9「復次，比丘！智者有三事，當念修行。
云何為三？於是，智者應思惟者，便思惟之；
應論說者，便論說之；應行善者，便修行善。
^cb608a12「彼云何智者應思惟事，便思惟之？
於是，智者思惟意三行。
云何為三？於是，智者不嫉妬、恚、癡，常行正見，
見他財貨，不生想念。
如是，智者應思惟者，便思惟之。
^cb608a16「云何智者應論說之？
於是，智者成就口四行。
云何為四？於是，智者不行妄語，亦不教人妄語，
見人妄語者意不喜樂，是謂智者而護其口。
復次，智者不行綺語、惡口、鬪亂彼此，亦不教人使行綺語、
惡口、鬪亂。如是，智者成就口四行。
^cb608a22「云何智者成就身三行？
於是，智者思惟身行，無所觸犯。
然復智者自不殺生，亦不教人殺生，見人殺者心不喜樂。
自不偷竊，不教人盜，見人盜者心不喜樂。
亦不淫泆，見他女人色，心不起想，亦不教人使行淫泆。
設見老母，視之如己親，中者如姊，小者如妹，意無高下。
如是，智者身成就三行，是謂智者所行。
如是，比丘！有此三有為之相。
是故，諸比丘！愚者三相常當捨離，此三智者所行，不發斯須。
如是，諸比丘！當作是學。」
^cb608b3爾時，諸比丘聞佛所說，歡喜奉行。
^n7【七】
^cb608b4聞如是：
一時，佛在舍衛國祇樹給孤獨園。
^cb608b5爾時，世尊告諸比丘：「有此三法，不可覺知，
不見、不聞，經歷生死，未曾瞻覩，我及爾等曾不見聞。
云何為三？所謂賢聖戒，不可覺知，不見、
不聞，經歷生死，未曾瞻覩，我及爾等曾不見聞。
賢聖三昧、賢聖智慧，不可覺知，不見、不聞，
如今我身并及汝等，皆悉覺知賢聖禁戒、
賢聖三昧、賢聖智慧，皆悉成就，不復受有，已斷生死根原。
是故，諸比丘！當念修行此三法。
如是，諸比丘！當作是學。」
^cb608b14爾時，諸比丘聞佛所說，歡喜奉行。
^n8【八】
^cb608b16聞如是：
一時，佛在舍衛國祇樹給孤獨園。
^cb608b17爾時，世尊告諸比丘：「有三法甚可敬愛，世人所貪。
云何為三？所謂少壯，甚可愛敬，世人所貪。
無病，甚可愛敬，世人所貪。
壽命，甚可愛敬，世人所貪。
是謂，比丘！有此三法，甚可愛敬，世人所貪。
^cb608b21「復次，比丘！雖有此三法，甚可愛敬，世人所貪，
然更有三法，不可愛敬，世人所不貪。
云何為三？雖有少壯，然必當老，不可愛敬，世人所不貪。
比丘當知，雖有無病，然必當病，不可愛敬，世人所不貪。
比丘當知，雖有壽命，然必當死，不可愛敬，世人所不貪。
是故，諸比丘！設有少壯，當求不老，至涅槃界；
雖有無病，當求方便，使不有病；雖有壽命，
當求方便，使不命終。
如是，諸比丘！當作是學。」
^cb608c2爾時，諸比丘聞佛所說，歡喜奉行。
^n9【九】
^cb608c3聞如是：
一時，佛在舍衛國祇樹給孤獨園。
^cb608c4爾時，世尊告諸比丘：「猶如春時天雨大雹，
設如來不出世，眾生入地獄，亦復如是。
是時，女人入地獄多於男子。
所以然者，比丘當知，以三事故，眾生之類，
身壞命終，入三惡趣。
云何為三？所謂貪欲、睡眠、調戲，有此三事纏著心意，
身壞命終，入三惡趣。
^cb608c9「女人竟日習翫三法而自娛樂。
云何為三？晨朝以嫉妬心而自纏縛，若至日中，
復以睡眠結而自纏裹，向暮以貪欲心而自纏縛。
以此因緣，使彼女人身壞命終，生三惡趣。
是故，諸比丘！當念離此三法。」
^cb608c14爾時，世尊便說此偈：
^gatha「嫉妬睡眠調，貪欲是惡法，
^gatha牽人至地獄，至竟無解脫。
^gatha是以當捨離，嫉妬及睡調，
^gatha亦當捨於欲，莫造彼惡行。
^cb608c20「是故，諸比丘！當念去離嫉妬，無慳悋心，
常行惠施，不著睡眠，當行不染，不著貪欲。
如是，諸比丘！當作是學。」
^cb608c22爾時，諸比丘聞佛所說，歡喜奉行。
^n10【一〇】
^cb608c24聞如是：
一時，佛在舍衛國祇樹給孤獨園。
^cb608c25爾時，世尊告諸比丘：「有此三法，習之、翫之，
不知厭足，亦復不能至休息處。
云何為三？所謂貪欲。
若有人習此法，初無厭足。
若復有人習飲酒者，初無厭足。
若復有人修習睡眠，初無厭足。
是謂，比丘！若有人習此三法者，初無厭足，亦復不能至滅盡之處。
是故，諸比丘！常當捨離此三法，不親近之。
如是，諸比丘！當作是學。」
^cb609a3爾時，諸比丘聞佛所說，歡喜奉行。
^gatha供養、三善根　三痛、三覆露
^gatha相、法、三不覺　愛敬、春、無足
增壹阿含經卷第十二

^pb1^folio#agmu13增壹阿含經卷第十三
^lb^au〔東晉罽賓三藏瞿曇僧伽提婆譯〕
^lb^ck23【地主品】地主品第二十三
^n1【一】
^cb609a14聞如是：
一時，佛在舍衛國祇樹給孤獨園。
^cb609a15爾時，王波斯匿告諸群臣曰：「汝等催嚴羽寶之車，
吾欲往詣世尊所，禮拜問訊。」
^cb609a16是時，左右受王教令，尋嚴駕羽寶之車，
即白王曰：「嚴駕已辦，今正是時。」
^cb609a18爾時，王波斯匿即乘寶羽之車，步騎數千，
前後圍遶，出舍衛國，至祇洹精舍，往詣世尊所。
如諸王法，除去五飾，所謂蓋、天冠、劍、履屣及金拂，
捨著一面，至世尊所。
頭面禮足，在一面坐。
^cb609a22爾時，世尊與說深法，勸樂令喜。
是時，王波斯匿聞說法已，白世尊曰：「唯願世尊受我三月請，
及比丘僧，莫在餘處。」
是時，世尊默然受波斯匿請。
^cb609a26時，王波斯匿見世尊默然受請，即從坐起，
頭面禮足，便退而去。
還至舍衛城，勅諸群臣曰：「吾欲飯佛及比丘僧三月供養，
給所須物：衣被、飯食、床臥具、病瘦醫藥，汝等亦當發歡喜心。」
^cb609b1諸臣對曰：「如是。」
時，王波斯匿即於宮門外，作大講堂，極為殊妙，
懸繒幡蓋，作倡妓樂，不可稱計。
施諸浴池，辦諸油燈，辦種種飯食，味有百種。
是時，王波斯匿即白：「時到，唯願世尊臨顧此處。」
^cb609b5爾時，世尊以見時到，著衣持鉢，將諸比丘僧，
前後圍遶，入舍衛城，至彼講堂所。
到已，就座而坐，及比丘僧各隨次而坐。
^cb609b8是時，王波斯匿將諸宮人，手自行食，供給所須，
乃至三月，無所短乏，給與衣被、飯食、床臥具、病瘦醫藥。
見世尊食訖，持種種華散世尊及比丘僧上，
更取小座於如來前坐，白世尊曰：「我曾從佛聞以因緣本末：
施畜生食者，獲福百倍；與犯戒人食者，
獲福千倍；施持戒人食者，獲福萬倍；施斷欲仙人食者，
獲福億倍；與向須陀洹食者，獲福不可計。
況復成須陀洹乎？
況向斯陀含、得斯陀含道！
況向阿那含、得阿那含道！
況向阿羅漢、得阿羅漢道！
況向辟支佛、得辟支佛！
況向如來、至真、等正覺！
況成佛及比丘僧！
其福功德不可稱計，我今所作功德，今日已辦。」
^cb609b21世尊告曰：「大王！勿作是語，作福無厭。
今日何故說所作已辦？
所以然者，生死長遠，不可稱記。
^cb609b23「過去久遠，有王名曰地主，統領此閻浮里地。
彼王有臣名曰善明，少小與王周旋，無所畏難。
是時，彼王分閻浮地半與彼臣使治。
是時，善明小王自造城郭，東西十二由旬，
廣七由旬，土地豐熟，人民眾多。
^cb609b28「爾時，彼城名曰遠照，善明王主第一夫人名日月光，
不長、不短，不肥、不瘦，不白、不黑，顏貌端政，世之希有。
口出優鉢華香，身作栴檀香。
未經幾日，身便懷妊。
彼夫人即往白王：『我今有娠。』
王聞此語，歡喜踊躍，不能自勝！
便勅左右，更施設座具，快樂無比。
夫人懷妊日數遂滿，生一男兒。
當生之時，閻浮里內晃然金色，顏貌端政，
三十二相，身體金色。
善明大王見此太子，歡喜踊躍，慶賀無量，
便召諸師，婆羅門、道士，躬抱太子，使彼瞻相：
『我今以生此子，卿等與吾瞻相，便立名字。』
^cb609c10「時，諸相師受王教令，各共抱瞻，觀察形貌，
咸共白王：『聖王！太子端政無雙，諸根不缺，有三十二相。
今此王子當有兩趣。
若當在家者，便為轉輪聖王，七寶具足。
所謂七寶者，輪寶、象寶、馬寶、珠寶、玉女寶、
居士寶、典兵寶，是為七。
當有千子，勇悍剛強，能却眾敵，於此四海之內，
不加刀杖，自然靡伏。
若此王子出家學道者，成無上正覺，名德遠布，彌滿世界。
生此王子，當此之日，光明遠照，今字王子名曰燈光。』
時，諸相師以立名字，各退坐而去。
^cb609c21「時，王竟日抱此太子，未常離目。
時，王為此王子立三講堂，秋、冬、夏節隨適所宜，
宮人婇女充滿宮裏，使吾太子於此遊戲。
^cb609c24「時，王太子年二十九，以信堅固，出家學道；
即日出家，即夜成佛。
爾時，閻浮里地悉共聞知：『彼王太子出家學道，即日成佛。』
父王清旦聞王太子出家學道，即夜成佛。
時，父王便作是念：『昨夜吾聞諸天在空皆共稱善，
此必善應，非有惡嚮，我今可往而共相見。』
^cb610a1「時，王將四十億眾，男女圍繞，便詣燈光如來所。
到已，頭面禮足，在一面坐；及四十億眾，
各共禮足，在一面坐。
是時，如來與父王及四十億眾漸說妙論，
所謂論者，施論、戒論、生天之論，欲為穢污，
漏不淨行，出家為要，獲清淨報。
爾時，如來觀眾生意，心性柔和；諸佛如來常所說法，
苦、習、盡、道，盡與彼四十億眾廣說其義，
即於坐上，諸塵垢盡，得法眼淨。
^cb610a9「時，四十億眾白燈光如來曰：『我等意願剃除鬚髮，出家學道。』
大王當知。爾時，四十億眾盡得出家學道，即以其日成阿羅漢。
^cb610a12「爾時，燈光如來將四十億眾，皆是無著，遊彼國界。
國土人民四事供養，衣被、飲食、床臥具、
病瘦醫藥，無所渴乏。
是時，地主大王聞子燈光成無上正真、
等正覺，將四十億眾，皆是無著，遊彼國界。
『我今當遣信，往請如來在此遊化；若使來者，
充我本願；若不來者，我躬自當往拜跪問訊。』
即勅一臣：『汝往至彼問訊如來，持我名字，
頭面禮足，興居輕利，遊步康強。
云王地主問訊如來，興居輕利，遊步康強。
唯願世尊臨顧此土。』
^cb610a21「爾時，彼人受王教勅便往至彼國界。
到已，頭面禮足，在一面立，便作是說：『大王地主禮如來足，
問訊禮竟，興居輕利，遊步康強，唯願世尊臨顧彼國。』
爾時，世尊默然受彼請。
^cb610a25「時，燈光如來將諸大眾，以漸人間遊行，與大比丘四十億眾俱。
在在處處，靡不恭敬者，衣被、飯食、床臥具、
病瘦醫藥，皆悉貢獻，漸至地主國界，時，
地主大王聞燈光如來至此國界，在北婆羅園中，
將大比丘眾四十億人：『我今可躬自往迎。』
時，地主大王復將四十億眾往詣燈光如來所。
到已，頭面禮足，在一面坐。
及四十億眾禮足已，在一面坐。
^cb610b4「爾時，燈光如來漸與彼王及四十億眾面說妙論，
所謂論者，施論、戒論、生天之論，欲為穢污，
漏不淨行，出家為要，獲清淨報。
爾時，如來觀眾生意，心性柔和，諸佛如來常所說法：
苦、習、盡、道，盡與彼四十億眾廣說其義，
即於坐上，諸塵垢盡，得法眼淨。
^cb610b10「時，四十億眾白燈光如來曰：『我等意願剃除鬚髮，出家學道。』
大王當知。爾時，四十億眾盡得出家學道，
即以其日，成阿羅漢道。
時，地主國王即從坐起，頭面禮足，便退而去。
^cb610b14「時，燈光如來將八十億眾，皆是阿羅漢，
遊彼國界，國土人民四事供養：衣被、飯食、
床臥具、病瘦醫藥，事事供給，無所乏短。
是時，地主國王復於餘時，將諸群臣至彼如來所，
頭面禮足，在一面坐。
是時，燈光如來與彼國王說微妙法，地主大王白如來曰：
『唯願世尊盡我形壽受我供養，及比丘僧，
當供給衣被、飯食、床臥具、病瘦醫藥，悉當供給。』
爾時，燈光如來默然受彼王請。
^cb610b22「時，王見佛默然受請，重白世尊：『我今從世尊求願，唯見聽許！』
世尊告曰：『如來法者，以過此願。』
王白世尊：『我今求願者，極為淨妙。』
世尊告曰：『所求之願，云何淨妙？』
王白世尊：『如我意中，今日眾僧在一器食，
明日復用餘器食；今日眾僧著一種服，
明日復更易服；今日眾僧坐一種座，明日復更坐餘座；
今日使人與眾僧使，明日復更易使人。
我所求願者，正謂此耳。』
燈光如來告曰：『隨汝所願，今正是時。』
^cb610c3「地主大王歡喜踊躍，不能自勝，即從坐起，
頭面禮足，便退而去。
還至宮中。到已，告諸群臣：『我今意欲盡其形壽供養燈光如來、
至真、等正覺及比丘眾衣被、飯食、床臥具、
病瘦醫藥，汝等亦當勸發佐吾供辦。』
諸臣對曰：『如大王教。』
去城不遠一由旬內，造立堂舍，彫文刻鏤，
五色玄黃，懸繒幡蓋，作倡伎樂，香汁灑地，
修治浴池，辦具燈明及甘饌、飲食、施設坐具。
便白：『時到，今正是時，願尊屈顧！』
^cb610c12「時，燈光如來以知時至，著衣持鉢，將比丘眾，
前後圍遶，便往至講堂所，各各就座而坐。
時，地主大王見佛、比丘僧坐訖，將宮人婇女及諸大臣，
手自斟酌，行種種飲食，味各百種。
大王當知，爾時，地主國王七萬歲中，供養燈光如來及八十億眾諸阿羅漢，
未曾懈廢。時，彼如來教化周訖，便於無餘涅槃界而般涅槃。
^cb610c19「時，地主大王以若干百種香花供養，於四衢道路，
起四廟寺，各用七寶金、銀、琉璃、水精，懸繒幡蓋，及八十億眾各各以漸於無餘涅槃界而般涅槃。
爾時，大王取八十億眾，收其舍利，各各興起神寺，
皆懸繒幡蓋，香華供養。
大王當知。爾時，地主大王復供養燈光如來寺及八十億羅漢寺，
復經七萬歲，隨時供養，然燈、散華，懸繒幡蓋。
大王當知，燈光如來遺法滅盡，然後彼王方取滅度。
^cb610c28「爾時，地主大王者豈是異人乎？
莫作是觀。所以然者，爾時地主大王者，即我身是。
我於爾時，七萬歲中，以衣被、飯食、床臥具、
病瘦醫藥，供養彼佛，令不減少。
般涅槃後，復於七萬歲中供養形像舍利，
燒香、然燈，懸繒幡蓋，無所渴乏。
我於爾時，以此功德，求在生死獲此福祐，不求解脫。
大王當知，爾時所有福德，今有遺餘耶？
莫作是觀！如我今日觀彼富有，無有毫釐如毛髮許。
所以然者，生死長遠，不可稱記，於中悉食福盡，無有毫釐許在。
是故，大王！莫作是說言：『我所作福祐，今日已辦。』
大王！當作是說：『我今身、口、意所作眾行，
盡求解脫，不求在生死福業，便於長夜安隱無量。』」
^cb611a13爾時，王波斯匿便懷恐懼，衣毛皆竪，悲泣交集；
以手抆淚，頭面禮世尊足，自陳過狀：「如愚、
如騃，無所覺知，唯願世尊受我悔過！
今五體投地，改已往之失，更不造此言教，唯願世尊受我悔過。」
如是再三。
^cb611a17世尊告曰：「善哉！善哉！
大王！今於如來前悔其非法，改往修來，
我今要受汝悔過，更莫復造。」
^cb611a20爾時，於大眾中有一比丘尼，名迦旃延，
即從坐起，頭面禮足，白世尊曰：「今世尊所說，甚為微妙。
又世尊告波斯匿王作是語：『大王當知，
身、口、意所作眾行，盡求解脫，莫求在生死食其福業，更於長夜獲安隱無量。』
所以然者，我自憶三十一劫，飯式詰如來、
至真、等正覺，出現於世，明行成為、善逝、
世間解、無上士、道法御、天人師，號佛、眾祐，遊在野馬世界。
^cb611a28「爾時，彼佛到時著衣持鉢，入野馬城乞食。
是時，城內有一使人，名曰純黑。
時，彼使人見如來執鉢入城乞食。
見已，便作是念：『今如來入城必須飲食。』
即入家出食施與如來，興發此願：『持此功德，
莫墮三惡趣中；使我當來之世，亦當值如此聖尊；
亦當使彼聖尊為我說法，時得解脫。』
世尊并波斯匿王咸共知之。
當爾時，純黑使人者豈異人乎？
莫作是觀。所以然者，爾時純黑使人者，即我身是。
^cb611b8「我於爾時，飯式詰如來作此誓願：『使將來之世，
值如此聖尊，與我說法，時得解脫。』
我於三十一劫不墮三惡趣中，生天、人中，
最後今日受此身分，遭值聖尊得出家學道，
盡諸有漏，成阿羅漢。
若世尊所說極為微妙，語波斯匿王：『身、
口、意所作眾行，盡求解脫，莫在生死食此福業。』
我若見比丘、比丘尼、優婆塞、優婆斯，歡喜心意向如來者，
我便生此念：『此諸賢士，用意猶不愛敬供奉如來？』
設我見四部之眾，即往告曰：『汝等諸賢，
為須何物，衣鉢耶？
尼師檀耶？針筒耶？
澡罐耶？及餘沙門什物，我盡當供給。』
我已許之，便在處處乞求。
若我得者是其大幸；若使不得，便往至欝單越、
瞿耶尼、弗于逮，求索來與。
所以然者，皆由此四部之眾得涅槃道。」
^cb611b24爾時，世尊觀察迦旃延比丘尼心，便告諸比丘：
「汝等頗見如此之比信心解脫，如迦旃延比丘尼乎？」
^cb611b26諸比丘對曰：「不見也，世尊！」
^cb611b27世尊告曰：「我聲聞中第一比丘尼，得信解脫者，所謂迦旃延比丘尼是也。」
^cb611b28爾時，迦旃延比丘尼及波斯匿王、四部之眾，
聞佛所說，歡喜奉行。
^n2【二】
^cb611c2聞如是：
一時，佛在羅閱城耆闍崛山中，與大比丘眾五百人俱。
^cb611c3爾時，尊者婆拘盧在一山曲，補納故衣。
是時，釋提桓因遙見尊者婆拘盧在一山曲補納故衣，
見已，便作是念：「此尊者婆拘盧已成阿羅漢，
諸縛已解，長壽無量，恒自降伏，思惟非常、
苦、空、非身，不著世事，亦復不與他人說法，寂默自修如外道異學。
不審此尊能與他說法？
為不堪任乎？我今當與試之。」
^cb611c10爾時，天帝釋便從三十三天沒不現，來至耆闍崛山，
在尊者婆拘盧前住，頭面禮足，在一面立。
爾時，釋提桓因便說此偈：
^gatha「智者所歎說，何故不說法？
^gatha壞結成聖行，何為寂然住？」
^cb611c16爾時，尊者婆拘盧復以此偈，報釋提桓因曰：
^gatha「有佛舍利弗，阿難均頭槃，
^gatha亦及諸尊長，善能說妙法。」
^cb611c20爾時，釋提桓因白尊者婆拘盧曰：「眾生之根有若干種，
然尊當知，世尊亦說眾生種類，多於地土，何故尊者婆拘盧不與他人說法？」
^cb611c23婆拘盧報曰：「眾生之類難可覺知，世界若干，
國土不同，皆著我所、非我所。
我今觀察此義已，故不與人說法。」
^cb611c25釋提桓因曰：「願尊與我說我所、非我所之義。」
^cb611c26尊者婆拘盧曰：「我人壽命，若男、若女士夫之類，盡依此命而得存在。
然復，拘翼！世尊亦說：『比丘當知，當自熾然，
無起邪法，亦當賢聖默然。』
我觀此義已，故默然耳。」
^cb612a1是時，釋提桓因遙向世尊叉手，便說此偈：
^gatha「歸命十力尊，圓光無塵翳，
^gatha普為一切人，此者甚奇特。」
^cb612a5尊者婆拘盧報曰：「何故帝釋而作是說：『此者甚奇特』？」
^cb612a6釋提桓因報言：「自念我昔至世尊所，到已，
禮世尊足，而問此義：『天、人之類有何想念？』
爾時，世尊告我曰：『此世界若干種，各各殊異，根原不同。』
我聞此語已，尋對曰：『如是，世尊所說世界若干種，
各各不同，設與彼眾生說法，咸共受持有成果者。』
我以此故說：『此者甚奇特！』
然尊者婆拘盧所說，亦復如是。
世界若干種，各各不同。」
^cb612a13是時，釋提桓因便作是念：「此尊堪任與人說法，非為不能。」
是時，釋提桓因即從坐起而去。
^cb612a15爾時，釋提桓因聞尊者婆拘盧所說，歡喜奉行。
^n3【三】
^cb612a17聞如是：
一時，佛在占波國雷聲池側。
是時，尊者二十億耳在一靜處，自修法本，
不捨頭陀十二法行，晝夜經行，不離三十七道品之教，
若坐、若行，常修正法，初夜、中夜、竟夜，恒自剋勵，
不捨斯須，然復不能於欲漏法心得解脫。
是時，尊者二十億耳所經行處，脚壞血流，
盈滿路側，猶如屠牛之處，烏鵲食血，然復不能於欲漏心得解脫。
是時，尊者二十億耳便作是念：「釋迦文佛苦行精進弟子中，
我為第一，然我今日漏心不得解脫；又我家業，
多財饒寶，宜可捨服，還作白衣，持財物廣惠施。
然今作沙門，甚難不易！」
^cb612a29爾時，世尊遙知二十億耳心之所念，便騰遊虛空，
至彼經行處，敷坐具而坐。
是時，尊者二十億耳前至佛所，頭面禮足，在一面坐。
^cb612b3爾時，世尊問二十億耳曰：「汝向何故作是念：
『釋迦文尼佛精進苦行弟子中，我為第一，
然我今日漏心不得解脫；又我家業，饒財多寶，
宜可捨服，還作白衣，持財物廣施。
然今作沙門，甚難不易。』」
^cb612b7二十億耳對曰：「如是。
世尊！」
^cb612b8世尊告曰：「我今還問汝，隨汝報我。
云何，二十億耳！汝本在家時，善彈琴乎？」
^cb612b10二十億耳對曰：「如是。
世尊！我本在家時，善能彈琴。」
^cb612b11世尊告曰：「云何，二十億耳！
若彈絃彈弦極急，嚮不齊等，爾時琴音可聽採不？」
^cb612b13二十億耳對曰：「不也。
世尊！」
^cb612b14世尊告曰：「云何，二十億耳！
若琴絃復緩，爾時琴音可聽採不？」
^cb612b15二十億耳對曰：「不也，世尊！」
^cb612b16世尊告曰：「云何，二十億耳！
若琴絃不急不緩，爾時琴音可聽採不？」
^cb612b18二十億耳對曰：「如是。
世尊！若琴絃不緩不急，爾時琴音便可聽採。」
^cb612b19世尊告曰：「此亦如是。
極精進者，猶如調戲；若懈怠者，此墮邪見；
若能在中者，此則上行。
如是不久，當成無漏人。」
^cb612b22爾時，世尊與二十億耳比丘說微妙法已，還雷音池側。
^cb612b23爾時，尊者二十億耳思惟世尊教勅，不捨須臾，在閑靜處修行其法。
所以族姓子出家學道，剃除鬚髮，修無上梵行：
生死已盡，梵行已立，所作已辦，更不復受有，如實知之。
尊者二十億耳便成阿羅漢。
^cb612b28爾時，世尊告諸比丘：「我聲聞中第一弟子精懃苦行，所謂二十億耳比丘是。」
^cb612b29爾時，諸比丘聞佛所說，歡喜奉行。
^n4【四】
^cb612c1聞如是：
一時，佛在舍衛國祇樹給孤獨園。
^cb612c2爾時，舍衛城中婆提長者遇病命終，然彼長者無有子息，所有財寶盡沒入官。
爾時，王波斯匿塵土坌身來至世尊所，
頭面禮足，在一面坐。
^cb612c5是時，世尊問王曰：「大王！
何故塵土坌身來至我所？」
^cb612c6波斯匿王白世尊曰：「此舍衛城內有長者名婆提，
今日命終，彼無子姓，躬往收攝財寶，理使入官。
純金八萬斤，況復餘雜物乎！
然彼長者存在之日，所食如此之食，極為弊𭞲惡，
不食精細，所著衣服垢坌不淨，所乘車騎極為瘦弱。」
^cb612c11世尊告曰：「如是，大王！
如王來言：『夫慳貪之人得此財貨，不能食噉，
不與父母、妻子、僕從、奴婢，亦復不與朋友、
知識，亦復不與沙門、婆羅門、諸尊長者。
若有智之士得此財寶，便能惠施廣濟，
一切無所愛惜，供給沙門、婆羅門、諸高德者。』」
^cb612c17時，王波斯匿說曰：「此婆提長者命終，為生何處？」
^cb612c18世尊告曰：「此婆提長者命終，生涕哭大地獄中。
所以然者，此斷善根之人，身壞命終，生涕哭地獄中。」
^cb612c20波斯匿王曰：「婆提長者斷善根耶？」
^cb612c21世尊告曰：「如是。大王！
如王所說，彼長者斷於善根，然彼長者故福已盡，更不造新。」
^cb612c23王波斯匿曰：「彼長者頗有遺餘福乎？」
^cb612c24世尊告曰：「無也，大王！
乃無毫釐之餘有存在者，如彼田家公，
但收不種，後便窮困，漸以命終。
所以然者，但食故業，更不造新。
此長者亦復如是，但食故福，更不造新福，此長者今夜當在涕哭地獄中。」
^cb612c28爾時，波斯匿王便懷恐怖，收淚而曰：「此長者昔日作何功德福業生在富家？
復作何不善根本，不得食此極富之貨，不樂五樂之中？」
^cb613a3爾時，世尊告波斯匿王曰：「過去久遠迦葉佛時，此長者在此舍衛城中為田家子。
爾時，佛去世後，有辟支佛出世，往詣此長者家。
爾時，此長者見辟支佛在門外，見已，便生是念：
『如此尊者出世甚難，我今可以飲食往施此人。』
爾時，長者便施彼辟支佛食，辟支佛得食已，便飛在虛空而去。
時，彼長者見辟支佛作神足，作是誓願：
『持此善本之願，使世世所生之處，不墮三惡趣，常多財寶。』
後有悔心：『我向所有食，應與奴僕，不與此禿頭道人使食。』
^cb613a13「爾時，田家長者豈異人乎？
莫作是觀。所以然者，爾時田家長者，今此婆提長者是。
是時施已，發此誓願，持此功德，所生之處不墮惡趣，
恒多財饒寶，生富貴之家，無所渴乏。
既復施已，後生悔心：『我寧與奴僕使食，不與此禿頭道人使食。』
以此因緣本末，不得食此極有之貨，亦復不樂五樂之中，
不自供養；復不與父母、兄弟、妻子、僕從、
朋友、知識，不施沙門、婆羅門、諸尊長者，
但食故業，不造新者。
是故，大王！若有智之士得此財貨，當廣布施，
莫有所惜，復當得無極之財。
如是，大王！當作是學。」
^cb613a25爾時，波斯匿王白世尊曰：「自今以後，當廣布施沙門、
婆羅門四部之眾，諸外道、異學來乞求者，我不堪與。」
^cb613a27世尊告曰：「大王！莫作是念。
所以然者，一切眾生皆由食得存，無食便喪。」
^cb613a29爾時，世尊便說此偈：
^gatha「念當廣惠施，終莫斷施心，
^gatha必當值賢聖，度此生死源。」
^cb613b3爾時，波斯匿王白世尊曰：「我今倍復歡慶向於如來，
所以然者，一切眾生皆由食得存，無食不存。」
爾時，波斯匿王曰：「自今以後，當廣惠施，無所悋惜。」
^cb613b6是時，世尊與王說微妙之法。
時，王即從坐起，頭面禮足，便退而去。
^cb613b8爾時，王波斯匿聞佛所說，歡喜奉行。
^n5【五】
^cb613b10聞如是：
一時，佛在舍衛國祇樹給孤獨園。
^cb613b11爾時，尊者阿難在閑靜處，便生此念：「世間頗有此香，
亦逆風香，亦順風香，亦逆順風香乎？」
爾時，尊者阿難便從坐起，往詣世尊所，
頭面禮足，在一面坐。
^cb613b14爾時，尊者阿難白世尊曰：「我於閑靜之處，
便生此念：『世間頗有此香，亦逆風香，亦順風香，亦逆順風香乎？』」
^cb613b17爾時，世尊告阿難曰：「有此妙香，亦逆風香，
亦順風香，亦逆順風香。」
^cb613b18是時，阿難白世尊曰：「此是何者香？
亦逆風香，亦順風香，亦逆順風香。」
^cb613b20世尊告曰：「有此之香，然此香氣力，亦逆風香，
亦順風香，亦逆順風香。」
^cb613b21阿難白佛言：「此何等香，亦逆風香，亦順風香，亦逆順風香。」
^cb613b23世尊告曰：「此三種香，亦逆風香，亦順風香，亦逆順風香。」
^cb613b24阿難言：「何等為三？」
^cb613b25世尊告曰：「戒香、聞香、施香。
是謂，阿難！有此香種，然復此逆風香，亦順風香，亦逆順風香。
諸世間所有之香，此三種香最勝、最上，
無與等者，無能及者。
猶如由牛有酪，由酪有酥，由酥有醍醐，
然此醍醐最勝、最上，無與等者，亦不能及。
此亦如是，諸所有世間諸香，此三種香最勝、
最上，無能及者。」
^cb613c2爾時，世尊便說此偈：
^gatha「木蜜及栴檀，優鉢及諸香，
^gatha亦諸種種香，戒香最為勝。
^gatha此戒以成就，無欲無所染，
^gatha等智而解脫，逝處魔不知。
^gatha此香雖為妙，及諸檀蜜香，
^gatha戒香之為妙，十方悉聞之。
^gatha栴檀雖有香，優鉢及餘香，
^gatha此諸眾香中，聞香最第一。
^gatha栴檀雖有香，優鉢及餘香，
^gatha此諸眾香中，施香最第一。
^cb613c14「是謂此三種香，亦逆風香，亦順風香，亦逆順風香。
是故，阿難！當求方便，成此三香。
如是，阿難！當作是學。」
^cb613c16爾時，阿難聞佛所說，歡喜奉行。
^n6【六】
^cb613c18聞如是：
一時，佛在羅閱城迦蘭陀竹園所，與大比丘眾五百人俱。
^cb613c19爾時，世尊到時著衣持鉢，入羅閱城乞食。
爾時，提婆達兜亦入城乞食。
時，提婆達兜所入巷中，佛亦往至彼，然佛遙見提婆達兜來，
便欲退而去。
^cb613c23是時，阿難白世尊曰：「何故欲遠此巷？」
世尊告曰：「提婆達兜今在此巷，是以避之。」
^cb613c24阿難白佛言：「世尊！
豈畏提婆達兜乎？」
^cb613c25世尊告曰：「我不畏提婆達兜也，但此惡人不應與相見。」
^cb613c27阿難曰：「然，世尊！可使此提婆達兜乃可使在他方。」
^cb613c28爾時，世尊便說此偈言：
^gatha「我終無此心，使彼在他方，
^gatha彼自當造行，便自在他所。」
^cb614a2阿難白世尊曰：「然提婆達兜有過於如來所。」
^cb614a3世尊告曰：「愚惑之人不應與相見。」
是時，世尊向阿難而說此偈：
^gatha「不應見愚人，莫與愚從事，
^gatha亦莫與言論，說於是非事。」
^cb614a7是時，阿難復以此偈報世尊曰：
^gatha「愚者何所能，愚者有何過，
^gatha正使共言說，竟有何等失？」
^cb614a10爾時，世尊復以此偈報阿難曰：
^gatha「愚者自造行，所作者非法，
^gatha正見反常律，邪見日以滋。
^cb614a13「是故，阿難！莫與惡知識從事。
所以然者，與愚人從事，無信、無戒、無聞、
無智，與善知識從事，便增益諸功德，戒具成就。
如是，阿難！當作是學。」
^cb614a16爾時，阿難聞佛所說，歡喜奉行。
^n7【七】
^cb614a18聞如是：
一時，佛在羅閱城迦蘭陀竹園所，與五百人俱。
^cb614a19爾時，王阿闍世恒以五百釜食給與提婆達兜。
彼時，提婆達兜名聞四遠，戒德具足，名稱悉備，乃能使王日來供養。
^cb614a22是時，提婆達兜得此利養已，諸比丘聞之，
白世尊曰：「國中人民，歎說提婆達兜名稱遠布，乃使王阿闍世恒來供養。」
^cb614a24爾時，世尊告諸比丘：「汝等比丘，莫施此心，貪提婆達兜利養。
所以然者，提婆達兜愚人造此三事，身、
口、意行，終無驚懼，亦不恐怖，如今提婆達兜愚人，
當復盡此諸善功德，如取惡狗鼻壞之，倍復凶惡。
提婆達兜愚人亦復如是，受此利養，遂起貢高。
是故，諸比丘！亦莫興意著於利養。
設有比丘著於利養，而不獲三法。
云何為三？所謂賢聖戒、賢聖三昧、賢聖智慧而不成就。
若有比丘不著利養，便獲三法。
云何為三？所謂賢聖戒、賢聖三昧、賢聖智慧。
若欲成此三法，當發善心，不著利養。
如是，諸比丘！當作是學。」
^cb614b7爾時，諸比丘聞佛所說，歡喜奉行。
^n8【八】
^cb614b9聞如是：
一時，佛在舍衛國祇樹給孤獨園。
^cb614b10爾時，世尊告諸比丘：「有此三不善根。
云何為三？貪不善根、恚不善根、癡不善根。
若比丘有此三不善根者，墮三惡趣。
云何為三？所謂地獄、餓鬼、畜生。
如是，比丘！若有此三不善根者，便有三惡趣。
^cb614b14「比丘當知，有此三善根。
云何為三？不貪善根、不恚善根、不癡善根，是謂比丘有此三善根。
若有此三善根者，便有二善處，涅槃為三。
云何二趣？所謂人、天是也。
是謂比丘有此三善者，則生此善處。
是故，諸比丘！當離三不善根，修三善根。
如是，諸比丘！當作是學。」
^cb614b20爾時，諸比丘聞佛所說，歡喜奉行。
^n9【九】
^cb614b22聞如是：
一時，佛在舍衛國祇樹給孤獨園。
^cb614b23爾時，世尊告諸比丘：「有此三聚。
云何為三？所謂等聚、邪聚、不定聚。
彼云何為等聚？所謂等見、等治、等語、等業、
等命、等方便、等念、等定，是謂等聚。
彼云何名為邪聚？
所謂邪見、邪治、邪語、邪業、邪命、邪方便、
邪念、邪定，是謂邪聚。
彼云何名為不定聚？
所謂不知苦、不知習、不知盡、不知道、不知等聚、
不知邪聚，是謂名為不定聚。
^cb614c1「諸比丘當知，復有三聚。
云何為三？所謂善聚、等聚、定聚。
彼云何名善聚？所謂三善根。
何等善根？所謂不貪善根、不恚善根、不癡善根，是謂善聚。
云何名為等聚？所謂賢聖八品道，等見、
等治、等語、等業、等命、等方便、等念、等三昧，是謂等聚。
彼云何名為定聚？
所謂知苦、知習、知盡、知道、知善聚、知惡趣、
知定聚，是謂名為定聚。
是故，諸比丘！此三聚中，邪聚、不定聚，當遠之，此正聚者當奉行。
如是，諸比丘！當作是學。」
^cb614c11爾時，諸比丘聞佛所說，歡喜奉行。
^n10【一〇】
^cb614c13聞如是：
一時，佛在舍衛國祇樹給孤獨園。
^cb614c14爾時，世尊告諸比丘：「有此三觀想。
云何為三？所謂觀欲想、瞋恚想、殺害想。
是謂比丘有此三想。
比丘當知，若有觀欲想，命終時便墮地獄中。
若觀瞋恚想，命終時生畜生中。
所謂雞狗之屬，蛇蚖之類而生其中。
若觀害想，亦命終者生餓鬼中，形體燒然，苦痛難陳。
是謂，比丘！有此三想生地獄中、餓鬼、畜生。
^cb614c21「復有三想，云何為三？
所謂出要想、不害想、不恚想。
若有人有出要想者，命終之時生此人中。
若有不害想者，命終時自然天上。
若有人不殺心者，命終時斷五結，便於彼處而般涅槃。
是謂，比丘！有此三想，常念修行，此三惡想當遠離之。
如是，諸比丘！當作是學。」
^cb614c27爾時，諸比丘聞佛所說，歡喜奉行。
^gatha地主、婆拘、耳　婆提、逆順香
^gatha愚、世、三不善　三聚、觀在後
增壹阿含經卷第十三

^pb1^folio#agmu14增壹阿含經卷第十四
^lb^au〔東晉罽賓三藏瞿曇僧伽提婆譯〕
^lb^ck24【高幢品】高幢品第二十四之一
^n1【一】
^cb615a9聞如是：
一時，佛在舍衛國祇樹給孤獨園。
^cb615a10爾時，世尊告諸比丘：「昔者，天帝釋告三十三天：
『卿等若入大戰中時，設有恐怖畏懼之心者，
汝等還顧視我高廣之幢，設見我幢者，便無畏怖。
若不憶我幢者，當憶伊沙天王幢；以憶彼幢者，
所有畏怖，便自消滅。
若不憶我幢，及不憶伊沙幢者，爾時當憶婆留那天王幢；
以憶彼幢，所有恐怖，便自消滅。』
^cb615a17「我今亦復告汝等，設有比丘、比丘尼、優婆塞、
優婆夷，若有畏怖衣毛竪者，爾時當念我身，
此是如來、至真、等正覺、明行成為、善逝、
世間解、無上士、道法御、天人師，號佛、眾祐，出現於世。
設有恐怖衣毛竪者，便自消滅。
^cb615a22「若復不念我者，爾時當念於法。
如來法者甚為微妙，智者所學。
以念法者，所有恐怖，便自消滅。
^cb615a24「設不念我，復不念法，爾時當念聖眾。
如來聖眾極為和順，法法成就：戒成就、
三昧成就、智慧成就、解脫成就、解脫見慧成就。
所謂四雙八輩，此是如來聖眾，可敬可事，
世間福田，是謂如來聖眾。
爾時若念僧已，所有恐怖，便自消滅。
^cb615a29「比丘當知，釋提桓因猶有淫、怒、癡，然三十三天念其主即無恐怖；
況復如來無有欲、怒、癡心，當念有恐怖乎？
若有比丘有恐怖者，便自消滅。
是故，諸比丘！當念三尊：佛、法、聖眾。
如是，諸比丘！當作是學。」
^cb615b5爾時，諸比丘聞佛所說，歡喜奉行。
^n2【二】
^cb615b7聞如是：
一時，佛在舍衛國祇樹給孤獨園。
^cb615b8爾時，拔祇國界有鬼，名為毘沙。
在彼國界，極為兇暴，殺民無量，恒日殺一人，
或日殺二人、三人、四人、五人、十人、二十人、
三十人、四十人、五十人。
爾時，諸鬼神、羅剎充滿彼國。
^cb615b12是時，拔祇人民皆共集聚，而作是說：「我等可得避此國至他國界，
不須住此。」
^cb615b13是時，毘沙惡鬼知彼人民心之所念，便語彼人民曰：「汝等莫離此處至他邦土。
所以然者，終不免吾手。
卿等日日持一人祠吾，吾要不觸擾汝。」
^cb615b17是時，拔祇人民日取一人祠彼惡鬼。
是時，彼鬼食彼人已，取骸骨擲著他方山中，然彼山中骨滿谿谷。
^cb615b19爾時，有長者名善覺，在彼住止，饒財多寶，
積財千億，騾、驢、駱駝不可稱計，金、銀、珍寶、
車𤦲、馬瑙、真珠、虎珀亦不可稱。
爾時，彼長者有兒，名那優羅，唯有一子，
甚愛敬念，未曾離目前。
爾時，有此限制，那優羅小兒，次應祠鬼。
^cb615b25是時，那優羅父母沐浴此小兒，與著好衣，
將至塚間，至彼鬼所。
到已，啼哭喚呼，不可稱計，並作是說：「諸神，
地神，皆共證明：我等唯有此一子，願諸神明當證明此；
及二十八大鬼神王當共護此，無令有乏，
及四天王咸共歸命，願擁護此兒，使得免濟；
及釋提桓因亦向歸命，願濟此兒命；及梵天王亦復歸命，
願脫此命；諸有鬼神護世者亦向歸命，
使脫此厄；諸如來弟子漏盡阿羅漢，我今亦復歸命，
使脫此厄；諸辟支佛無師自覺亦復自歸，
使脫此厄；彼如來今亦自歸，不降者降，
不度者度，不獲者獲，不脫者脫，不般涅槃者使般涅槃，
無救者與作救護，盲者作眼目，病者作大醫王，
若天、龍、鬼神、一切人民、魔及魔天，最尊、
最上，無能及者，可敬可貴，為人作良祐福田，無有出如來上者。
然如來當鑒察之，願如來當照此至心。」
是時，那優羅父母即以此兒付鬼已，便退而去。
^cb615c14爾時，世尊以天眼清淨，復以天耳徹聽，
聞有此言，那優羅父母啼哭不可稱計。
爾時，世尊以神足力，至彼山中惡鬼住處。
時，彼惡鬼集在雪山北鬼神之處。
是時，世尊入鬼住處而坐，正身正意，結跏趺坐。
^cb615c19是時，那優羅小兒漸以至彼惡鬼住處。
是時，那優羅小兒遙見如來在惡鬼住處，
光色炳然，正身正意，繫念在前，顏色端政，
與世有奇，諸根寂靜，得諸功德，降伏諸魔，如此諸德不可稱計。
有三十二相、八十種好，莊嚴其身，如須彌山，
出諸山頂，面如日月，亦如金山，光有遠照。
見已，便起歡喜心向於如來，便生此念：「此必不是毘沙惡鬼。
所以然者，我今見之，極有歡喜之心，設當是惡鬼者，隨意食之。」
^cb615c28是時，世尊告曰：「那優羅！
如汝所言，我今是如來、至真、等正覺，故來救汝，及降此惡鬼。」
^cb615c30是時，那優羅聞此語已，歡喜踊躍，不能自勝，
便來至世尊所，頭面禮足，在一面坐。
^cb616a2是時，世尊與說妙義。
所謂論者，施論、戒論、生天之論，欲為穢惡，
漏不淨行，出家為要，去諸亂想。
爾時，世尊以見那優羅小兒心意歡喜，
意性柔軟，諸佛世尊常所說法，苦、習、盡、
道，是時世尊具與彼說。
彼即於坐上，諸塵垢盡，得法眼淨。
彼以見法、得法，成就諸法、承受諸法，無有狐疑，
解如來教，歸佛、法、聖眾，而受五戒。
^cb616a9是時，毘沙惡鬼還來到本住處。
爾時，惡鬼遙見世尊端坐思惟，身不傾動。
見以，便興恚怒，雨雷電霹靂向如來所，
或雨刀劍；未墮地之頃，便化優鉢蓮華。
是時，彼鬼倍復瞋恚，雨諸山河石壁；未墮地之頃，化作種種飲食。
是時，彼鬼復化作大象，吼喚向如來所。
爾時，世尊復化作師子王。
是時，彼鬼倍化作師子形向如來所。
爾時，世尊化作大火聚。
是時，彼鬼倍復瞋恚，化作大龍而有七首。
爾時，世尊化作大金翅鳥。
^cb616a19是時，彼鬼便生此念：「我今所有神力，今以現之，
然此沙門衣毛不動，我今當往問其深義。」
是時，彼鬼問世尊曰：「我今毘沙欲問深義，
設不能報我者，當持汝兩脚擲著海南。」
^cb616a23世尊告曰：「惡鬼當知，我自觀察，無天及人民、
沙門、婆羅門、若人、非人，能持我兩脚擲海南者。
但今欲問義者，便可問之。」
^cb616a26是時，惡鬼問曰：「沙門！
何等是故行？何等是新行？
何等是行滅？」
^cb616a27世尊告曰：「惡鬼當知，眼是故行，曩時所造，
緣痛成行；耳、鼻、口、身意，此是故行，曩時所造，緣痛成行。
是謂，惡鬼，此是故行。」
^cb616b1毘沙鬼曰：「沙門！何等是新行？」
^cb616b2世尊告曰：「今身所造身三、口四、意三，是謂，惡鬼！
此是新行。」
^cb616b3時惡鬼曰：「何等是行滅？」
^cb616b4世尊告曰：「惡鬼當知，故行滅盡，更不興起，
復不造行，能取此行，永以不生，永盡無餘，是謂行滅。」
^cb616b6是時，彼鬼白世尊曰：「我今極飢，何故奪我食？
此小兒是我所食，沙門！
可歸我此小兒。」
^cb616b8世尊告曰：「昔我未成道時，曾為菩薩，有鴿投我，
我尚不惜身命，救彼鴿厄。
況我今日已成如來，能捨此小兒令汝食噉？
汝今惡鬼盡其神力，吾終不與汝此小兒。
云何，惡鬼，汝曾迦葉佛時，曾作沙門，修持梵行，
後復犯戒，生此惡鬼。」
^cb616b13爾時，惡鬼承佛威神，便憶曩昔所造諸行。
爾時，惡鬼至世尊所，頭面禮足，並作是說：
「我今愚惑，不別真偽，乃生此心向於如來，唯願世尊受我懺悔。」
如是三、四。
^cb616b17世尊告曰：「聽汝悔過，勿復更犯。」
爾時，世尊與毘沙鬼說微妙法，勸令歡喜。
^cb616b19時，彼惡鬼手擎數千兩金，奉上世尊，白世尊曰：
「我今以此山谷施招提僧，唯願世尊與我受之，及此數千兩金。」
如是再三。
^cb616b22爾時，世尊即受此山谷，便說此偈：
^gatha「園果施清涼，及作水橋樑，
^gatha設能造大船，及諸養生具。
^gatha晝夜無懈息，獲福不可量，
^gatha法義戒成就，終後生天上。」
^cb616b28是時，彼鬼白世尊曰：「不審世尊更有何教？」
^cb616b29世尊告曰：「汝今捨汝本形，著三衣，作沙門，
入拔秖城，在在處處作此教令：『諸賢當知，
如來出世，不降者降，不度者度，不解脫者令知解脫，
無救者與作救護，盲者作眼目，諸天、世人、
天、龍、鬼神、魔、若魔天、若人、非人，最尊、最上，
無與等者，可敬、可貴，為人作良祐福田。
今日度那優羅小兒及降毘沙惡鬼，汝等可往至彼受化。』」
^cb616c7對曰：「如是。世尊！」
爾時，毘沙鬼作沙門，披服著三法衣，入諸里巷，
作此教令：「今日世尊度那優羅小兒，及降伏毘沙惡鬼，汝等可往受彼教誨。」
^cb616c10當於爾時，拔祇國界人民熾盛。
是長者善覺聞此語已，歡喜踊躍，不能自勝，
將八萬四千人民眾生，至彼世尊所。
到已，頭面禮足，在一面坐。
爾時，拔祇人民或有禮足者，或有擎手者。
爾時，八萬四千之眾，已在一面坐。
^cb616c16是時，世尊漸與說微妙之法。
所謂論者，施論、戒論、生天之論，欲不淨想，漏為大患。
爾時，世尊觀察彼八萬四千眾，心意歡悅。
諸佛世尊常所說法：苦、習、盡、道，普與彼八萬四千眾而說此法，
各於座上，諸塵垢盡，得法眼淨。
猶如白淨之衣，易染為色。
此八萬四千眾亦復如是，諸塵垢盡，得法眼淨，
得法、見法、分別諸法，無有狐疑，得無所畏，
自歸三尊：佛、法、聖眾，而受五戒。
^cb616c24爾時，那優羅父長者白世尊曰：「唯願世尊當受我請。」
爾時，世尊默然受請。
^cb616c26時彼長者以見世尊默然受已，即從坐起，
頭面禮足，退還所在，辦種種飲食，味若干種，
清旦自白：「時到。」
^cb616c28爾時，世尊到時，著衣持鉢，入拔祇城，至長者家，就座而坐。
是時，長者以見世尊坐定，自手斟酌，行種種飲食，
以見世尊食訖，行清淨水已，便取一座，
在如來前坐，白世尊曰：「善哉！
世尊！若四部之眾，須衣被、飲食、床臥具、
病瘦醫藥，盡使在我家取之。」
^cb617a5世尊告曰：「如是，長者！
如汝所言。」
^cb617a6世尊即與長者說微妙之法，以說法竟，便從坐起而去。
^cb617a7爾時，世尊如屈申臂頃，從拔祇不現，還來至舍衛祇洹精舍。
爾時，世尊告諸比丘：「若四部之眾，須衣被、
飲食、床臥具、病瘦醫藥者，當從那優羅父舍取之。」
^cb617a11爾時，世尊復告比丘：「如我今日優婆塞中第一弟子，
無所愛惜，所謂那優羅父是。」
^cb617a13爾時，諸比丘聞佛所說，歡喜奉行。
^n3【三】
^cb617a14聞如是：
一時，佛在釋翅尼拘留園中，與大比丘眾五百人俱。
^cb617a15爾時，釋種諸豪姓者數千人眾，往詣世尊所，
到已，頭面禮足，在一面坐。
^cb617a18爾時，諸釋白世尊曰：「今日當作王，治領此國界，
我等種姓便為不朽，無令轉輪聖王位於汝斷滅。
若當世尊不出家者，當於天下作轉輪聖王，
統四天下，千子具足，我等種姓名稱遠布，轉輪聖王出於釋姓。
以是故，世尊！當作王治，無令王種斷絕。」
^cb617a23世尊告曰：「我今正是王身，名曰法王。
所以然者，我今問汝：『云何，諸釋！
言轉輪聖王七寶具足，千子勇猛？』
我今於三千大千剎土中，最尊、最上，無能及者，
成就七覺意寶，無數千聲聞之子以為營從。」
^cb617a28爾時，世尊便說此偈：
^gatha「今用此位為？　得已後復失。
^gatha此位最為勝，無終無有始，
^gatha以勝無能奪，此勝最為勝，
^gatha然佛無量行，無跡誰跡將？
^cb617b4「是故，諸瞿曇！當求方便，正法王治。
如是，諸釋！當作是學。」
^cb617b5爾時，諸釋聞佛所說，歡喜奉行。
^n4【四】
^cb617b7聞如是：
一時，佛在舍衛國祇樹給孤獨園。
^cb617b8爾時，有一比丘至世尊所，頭面禮足，在一面坐。
爾時，彼比丘白世尊曰：「頗有此色，恒在不變易耶？
久在於世，亦不移動？
頗有痛、想、行、識，恒在不變易耶？
久存於世，亦不移動耶？」
^cb617b12世尊告曰：「比丘！無有此色，恒在不變易、
久存於世者，亦復無痛、想、行、識，恒在不變易、久存於世者。
若復，比丘！當有此色，恒在不變易、久存於世者，
則梵行之人，不可分別。
若痛、想、行、識，久存於世、不變易者，梵行之人，不可分別。
是故，比丘！以色不可分別，不久存於世故、
是故梵行之人乃能分別盡於苦本，亦無痛、
想、行、識，不久存於世，是故梵行乃可分別盡於苦本。」
^cb617b20爾時，世尊取少許土，著爪庎上，語彼比丘曰：
「云何，比丘！見此爪庎上土不？」
^cb617b22比丘對曰：「唯然，見已，世尊！」
^cb617b23佛告比丘：「設當有爾許色恒在於世者，則梵行之人不可分別得盡苦際。
以是，比丘！以無爾許色在，便得行梵行，得盡苦本。
所以然者，比丘當知，我昔曾為大王！
領四天下，以法治化，統領人民，七寶具足。
所謂七寶者，輪寶、象寶、馬寶、珠寶、玉女寶、
居士寶、典兵寶。
^cb617b29「比丘當知，我於爾時，作此轉輪聖王，領四天下，
有八萬四千神象，象名菩呼。
復有八萬四千羽寶之車，或用師子皮覆，
或用狼狗皮覆者，盡懸幢高蓋。
復有八萬四千高廣之臺，猶如天帝所居之處。
復有八萬四千講堂，如法講堂之比。
復有八萬四千玉女之眾，像如天女。
復有八萬四千高廣之座，皆用金銀七寶廁間。
復有八萬四千衣被服飾，皆是文繡柔軟。
復有八萬四千飲食之具，味若干種。
^cb617c9「比丘當知，我爾時乘一大象，色極白好，
口有六牙，金銀交具，身能飛行，亦能隱形，
或大、或小，象名菩呼。
我爾時，乘一神馬，毛尾朱色，行不身動，
金銀交飾，身能飛行，亦能隱形，或大、或小，馬名毛王。
我於爾時，八萬四千高廣之臺，住一臺中，
臺名須尼摩，純金所作。
爾時，我在一講堂中止宿，講堂名法說，純金所造。
我於爾時，乘一寶羽之車，車名最勝，純金所造。
我於爾時，將一玉女，左右使令亦如姊妹。
我於爾時，於八萬四千高廣之座，在一座上，
金銀、瓔珞不可稱計。
我於爾時，著一妙服，像如天衣。
所食之食，味如甘露。
^cb617c21「當於爾時，我作轉輪聖王，時八萬四千神象朝朝來至，
門外多有傷害，不可稱計。
我於爾時，便作是念：『此八萬四千神象朝朝來至，
門外多有傷害，不可稱計。
我今意中欲使分為二分，四萬二千朝朝來賀。』
爾時，比丘！我作是念：『昔作何福？
復作何德？今得此威力，乃至於是。』
復作是念：『由三事因緣故，使我獲此福祐。
云何為三？所謂惠施、慈仁、自守。』
比丘當觀，爾時諸行永滅無餘，爾時遊於欲意無有厭足。
所謂厭足，於賢聖戒律乃為厭足。
云何，比丘！此色有常耶？
無常耶？」
^cb618a3比丘對曰：「無常也。
世尊！」
^cb618a4「若復無常，為變易法，汝可得生此心，此是我許，我是彼所乎？」
^cb618a5對曰：「不也。世尊！」
^cb618a6「痛、想、行、識是常也？
是無常耶？」
^cb618a7比丘對曰：「無常也。
世尊！」
「設使無常，為變易法，汝可得生此心，此是我許，我是彼所。」
^cb618a8對曰：「不也。世尊！」
^cb618a9「是故，比丘！諸所有色，過去、當來、今現在者。
若大、若小。若好、若醜，若遠、若近，此色亦非我所，
我亦非彼所，此是智者之所學也。
諸所有痛，過去、當來、今現在，若遠、若近，
此痛亦非我所，我亦非彼所。
如是智者之所覺知。
比丘當作是觀，若聲聞之人，厭患於眼，
厭患於色，厭患眼識，若緣眼生苦樂，亦復厭患。
亦厭患於耳，厭於聲，厭於耳識，若依耳識生苦樂者，亦復厭患。
鼻、舌、身、意、法亦復厭患，若依意生苦樂者，亦復厭患。
已厭患，便解脫；已解脫，便得解脫之智：
生死已盡，梵行已立，所作已辦，更不復受有，如實知之。」
^cb618a21爾時，彼比丘得世尊如是之教，在閑靜之處，
思惟自修，所以族姓子，剃除鬚髮，著三法衣，
離家修無上梵行：生死已盡，梵行已立，
所作已辦，更不復受有，如實知之。
是彼比丘便成阿羅漢。
^cb618a25爾時，彼比丘聞佛所說，歡喜奉行。
^n5【五】
^cb618a27聞如是：
一時，佛在摩竭國道場樹下，初始得佛。
^cb618a28爾時，世尊便作是念：「我今以得此甚深之法，
難解、難了、難曉、難知，極微極妙智所覺知，我今當先與誰說法？
使解吾法者是誰？」
爾時，世尊便作是念：「羅勒迦藍諸根純熟，
應先得度，又且待我有法。」
作此念已，虛空中有天白世尊曰：「羅勒迦藍死已七日。」
^cb618b5是時，世尊復作念曰：「何其苦哉，不聞吾法，
而取命終；設當聞吾法者，即得解脫。」
是時，世尊復作是念：「我今先與誰說法，使得解脫？
今欝頭藍弗先應得度，當與說之，聞吾法已，先得解脫。」
世尊作是念，虛空中有天語言：「昨日夜半，以取命終。」
是時，世尊便作是念：「欝頭藍弗何其苦哉！
不聞吾法，而取命過；設得聞吾法者，即得解脫。」
^cb618b13爾時，世尊復作是念：「誰先聞法而得解脫？」
是時，世尊重更思惟：「五比丘多所饒益，
我初生時，追隨吾後。」
是時，世尊復作是念：「今五比丘竟為所在？」
即以天眼觀五比丘，乃在波羅㮈仙人鹿園所止之處。
「我今當往先與五比丘說法，聞吾法已，當得解脫。」
^cb618b18爾時，世尊七日之中熟視道樹，目未曾眴。
爾時，世尊便說此偈：
^gatha「我今此坐處，經歷生死苦，
^gatha執御智慧斧，永斷根元栽。
^gatha天王來至此，及諸魔怨屬，
^gatha復以方便降，令著解脫冠。
^gatha今於此樹下，坐於金剛床，
^gatha以獲一切智，逮無所礙慧。
^gatha我坐此樹下，見生死之苦，
^gatha已却死元本，老病永無餘。」
^cb618b29爾時，世尊說此偈已，便從坐起而去，欲向波羅㮈國。
^cb618c1是時，優毘伽梵志遙見世尊光色炳然，
翳日月明，見已，白世尊曰：「瞿曇！
師主今為所在？為依何人出家學道？
恒喜說何法教？為從何來？
為欲所至？」
^cb618c4爾時，世尊向彼梵志，而說此偈：
^gatha「我成阿羅漢，世間最無比，
^gatha天及世間人，我今最為上。
^gatha我亦無師保，亦復無與等，
^gatha獨尊無過者，冷而無復溫。
^gatha今當轉法輪，往詣加尸邦，
^gatha今以甘露藥，開彼盲冥者。
^gatha波羅㮈國界，加尸國王土，
^gatha五比丘住處，欲說微妙法。
^gatha使彼早成道，及得漏盡通，
^gatha以除惡法元，是故最為勝。」
^cb618c16時，彼梵志歎吒，儼頭叉手，彈指含笑，引道而去。
^cb618c17時，世尊往詣波羅㮈。
是時，五比丘遙見世尊來，見已各共論議：
「此是沙門瞿曇從遠而來，情性錯亂，心不專精。
我等勿復共語，亦莫起迎，亦莫請坐。」
^cb618c20爾時，五人便說此偈：
^gatha「此人不應敬，亦莫共親視，
^gatha勿復稱善來，亦莫請使坐。」
^cb618c24爾時，五人說此偈已，皆共默然。
爾時，世尊至五比丘所，漸漸欲至。
時，五比丘漸起來迎，或與敷座者，或與取水者。
爾時，世尊即前就坐，作是思惟：「此是愚癡之人，竟不能全其本限。」
爾時，五比丘稱世尊為卿，是時，世尊告五比丘曰：
「汝等莫卿無上至真、等正覺。
所以然者，我今已成無上至真、等正覺，已獲甘露善。
自專念，聽吾法語。」
^cb619a2爾時，五比丘白世尊曰：「瞿曇！
本苦行時，尚不能得上人之法，況復今日意情錯亂，言得道乎？」
^cb619a4世尊告曰：「云何，五人！
汝等曾聞吾妄語乎？」
^cb619a5五比丘曰：「不也。瞿曇！」
^cb619a6世尊告曰：「如來、等正覺已得甘露，汝等悉共專心，聽吾說法。」
是時，世尊便復作是念：「我今堪任降此五人。」
^cb619a8是時，世尊告五比丘：「汝等當知，有此四諦。
云何為四？苦諦、苦習諦、苦盡諦、苦出要諦。
彼云何名為苦諦？
所謂生苦、老苦、病苦、死苦、憂悲惱苦、愁憂苦痛，不可稱記。
怨憎會苦、恩愛別苦、所欲不得，亦復是苦，
取要言之，五盛陰苦，是謂苦諦。
^cb619a14「云何苦習諦？所謂受愛之分，習之不惓，
意常貪著，是謂苦習諦。
^cb619a15「彼云何苦盡諦？能使彼愛滅盡無餘，亦不更生，是謂苦盡諦。
^cb619a17「彼云何名為苦出要諦？
所謂賢聖八品道。
所謂等見、等治、等語、等業、等命、等方便、
等念、等定。是謂名為四諦之法。
^cb619a19「然復，五比丘！此四諦之法，苦諦者眼生、
智生、明生、覺生、光生、慧生，本未聞法。
復次，苦諦者，實、定，不虛不妄，終不有異；
世尊之所說，故名為苦諦。
苦習諦者，本未聞法，眼生、智生、明生、覺生、
光生、慧生。復次，苦習諦者，實、定，不虛不妄，
終不有異；世尊之所說，故名為苦習諦。
苦盡諦者，本未聞法，眼生、智生、明生、覺生、
慧生、光生。復次，苦盡諦者，實、定，不虛不妄，
終不有異；世尊之所說，故名為苦盡諦。
苦出要諦者，本未聞法，眼生、智生、明生、
覺生、光生、慧生。復次，苦出要諦者，實、定，
不虛不妄，終不有異；世尊之所說，故名為苦出要諦。
^cb619b3「五比丘當知，此四諦者，三轉十二行，如實不知者，
則不成無上正真、等正覺。
以我分別此四諦三轉十二行，如實知之、
是故成無上至真、等正覺。」
^cb619b6爾時，說此法時，阿若拘隣諸塵垢盡，得法眼淨。
^cb619b7是時，世尊告拘隣曰：「汝今以逮法、得法？」
^cb619b8拘隣報曰：「如是。世尊！
以得法、逮法。」
^cb619b9是時，地神聞此語已，作是唱：「今如來在波羅㮈國轉法輪。
諸天、世人、魔、若魔天、人及非人所不能轉者，
今日如來轉此法輪，阿若拘隣已得甘露之法。」
^cb619b13是時，四天王從地神聞唱令聲，復傳告曰：「阿若拘隣以得甘露之法。」
^cb619b14是時，三十三天復從四天王聞，艶天從三十三天聞，
乃至兜術天展轉聞聲，乃至梵天亦復聞聲：
「如來在波羅㮈轉法輪，諸天、世人、魔、若魔天、
人及非人所不轉者，今日如來轉此法輪。」
爾時，便名為阿若拘隣。
^cb619b19爾時，世尊告五比丘：「汝等二人住受教誨，
三人乞食，三人所得食者，六人當共食之；
三人住受教誨，二人往乞食，二人所得食者，六人當取食之。」
爾時教誨，此時成無生涅槃法，亦成無生、
無病、無老、無死。是時，五比丘盡成阿羅漢。
是時，三千大千剎土有五阿羅漢，佛為第六。
^cb619b25爾時，世尊告五比丘：「汝等盡共人間乞食，慎莫獨行。
然復眾生之類，諸根純熟，應得度者，我今當往優留毘村聚，
在彼說法。」
^cb619b28爾時，世尊便往至優留毘村聚所。
爾時，連若河側有迦葉在彼止住，知天文、
地理，靡不貫博，算數樹葉皆悉了知，將五百弟子，日日教化。
去迦葉不遠有石室，於石室中，有毒龍在彼止住。
^cb619c4爾時，世尊至迦葉所。
到已，語迦葉言：「吾欲寄在石室中一宿；
若見聽者，當往止住。」
^cb619c6迦葉報曰：「我不愛惜，但彼有毒龍，恐相傷害耳。」
^cb619c7世尊告曰：「迦葉！無苦！
龍不害吾，但見聽許，止住一宿。」
^cb619c8迦葉報曰：「若欲住者，隨意往住。」
^cb619c9爾時，世尊即往石室，敷座而宿，結跏趺坐，
正身正意，繫念在前。
是時，毒龍見世尊坐，便吐火毒。
爾時，世尊入慈三昧，從慈三昧起，入焰光三昧。
爾時，龍火、佛光一時俱作。
^cb619c13爾時，迦葉夜起，瞻視星宿，見石室中，有大火光。
見已，便告弟子曰：「此瞿曇沙門容貌端政，
今為龍所害，甚可憐慜！
我先亦有此言：『彼有惡龍，不可止宿。』」
是時，迦葉告五百弟子：「汝持水瓶，及輿高梯，
往救彼火，使彼沙門得濟此難。」
^cb619c18爾時，迦葉將五百弟子，往詣石室，而救此火；
或持水灑者，或施梯者，而不能使火時滅，皆是如來威神所致。
爾時，世尊入慈三昧，漸使彼龍無復瞋恚。
時，彼惡龍心懷恐怖，東西馳走，欲得出石室，然不能得出石室。
是時，彼惡龍來向如來，入世尊鉢中住。
^cb619c24是時，世尊以右手摩惡龍身，便說此偈：
^gatha「龍出甚為難，龍與龍共集，
^gatha龍勿起害心，龍出甚為難。
^gatha過去恒沙數，諸佛般涅槃，
^gatha汝竟不遭遇，皆由瞋恚火。
^gatha善心向如來，速捨此恚毒，
^gatha已除瞋恚毒，便得生天上。」
增壹阿含經卷第十四

^pb1^folio#agmu15增壹阿含經卷第十五
^lb^au〔東晉罽賓三藏瞿曇僧伽提婆譯〕
^lb^ck24a【高幢品之二】高幢品第二十四之二
^cb620a10爾時，彼惡龍吐舌，舐如來手，熟視如來面。
^cb620a11是時，世尊明日清旦，手擎此惡龍，往詣迦葉，
語迦葉曰：「此是惡龍，極為兇暴，今以降之。」
^cb620a13爾時，迦葉見惡龍已，便懷恐怖，白世尊曰：「止！
止！沙門！勿復來前，龍備相害。」
^cb620a14世尊告曰：「迦葉！勿懼，我今已降之，終不相害。
所以然者，此龍已受教化。」
^cb620a16是時，迦葉及五百弟子歎未曾有：「甚奇！
甚特！此瞿曇沙門極大威神，能降此惡龍，
使不作惡；雖爾，故不如我得道真。」
^cb620a19爾時，迦葉白世尊曰：「大沙門！
當受我九十日請，所須衣被、飯食、床臥具、
病瘦醫藥，盡當供給。」
爾時，世尊默然受迦葉請。
^cb620a22時，世尊以此神龍著大海中，而彼惡龍隨壽長短，
命終之後，生四天王天上。
是時，如來還止石室。
^cb620a24迦葉供辦種種飯食已，往白世尊：「飯食已辦，可往就食。」
^cb620a25世尊告曰：「迦葉在前，吾正爾當往。」
迦葉去後，便往至閻浮提界上，閻浮樹下取閻浮果。
還，先至迦葉石室中坐。
^cb620a28是時，迦葉見世尊在石室中，白世尊曰：「沙門！
為從何道，來至石室？」
^cb620a29佛告迦葉：「汝去之後，吾至閻浮提界上，
取閻浮果，還來至此坐。
迦葉當知，此果甚為香美，可取食之。」
^cb620b3迦葉對曰：「我不須是。
沙門自取食之。」是時，迦葉復作是念：「此沙門極有神足，
有大威力，乃能至閻浮界上，取此美果。
雖爾，故不如我道真。」
^cb620b6是時，世尊食已，還在彼止宿。
^cb620b7迦葉清朝至世尊所，到已，白世尊曰：「食時以至，可往就食。」
^cb620b8佛告迦葉：「汝並在前，吾後當往。」
迦葉去後，便至閻浮界上，取阿摩勒果。
還，先至迦葉石室中坐。
^cb620b10迦葉白世尊曰：「沙門！
為從何道，來至此間？」
^cb620b12世尊告曰：「汝去之後，至閻浮界上，取此果來，極為香美。
若須者便取食之。」
^cb620b13迦葉對曰：「吾不須是，沙門自取食之。」
是時，迦葉復作是念：「此沙門極有神力，
有大威神，吾去之後，取此果來。
雖爾，故不如我，我已得道。」
^cb620b17是時，世尊食已，還彼止宿。
明日，迦葉至世尊所，而作是說：「食時已至，可往就食。」
^cb620b18佛告迦葉：「汝並在前，吾後當往。」
迦葉去後，世尊至北欝單曰，取自然粳米來，還至迦葉石室。
^cb620b21迦葉問佛：「沙門！為從何道，來至此坐？」
^cb620b22世尊告曰：「迦葉當知，汝去之後，吾至欝單曰，
取自然粳米，極為香好。
迦葉！須者便取食之。」
^cb620b24迦葉對曰：「吾不須是。
沙門自取食之。」迦葉復作是念：「此沙門極有神足，有大神力。
雖爾，故不如我得道真。」
^cb620b26是時，世尊食已，還彼止宿。
^cb620b27明日，迦葉至世尊所，而作是說：「食時已至，可往就食。」
^cb620b28佛告迦葉：「汝並在前，吾後當往。」
迦葉去後，世尊至瞿耶尼，取呵梨勒果，先至迦葉石室中坐。
^cb620c1迦葉問佛：「沙門！為從何道，來至此坐？」
^cb620c2佛告迦葉：「汝去之後，吾至瞿耶尼，取此果來，極為香美。
迦葉！須者可取食之。」
^cb620c4迦葉對曰：「不須是。
沙門自取食之。」迦葉復作是念：「此沙門極有神力，有大威神。
雖爾，故不如我得道真。」
^cb620c7是時，世尊食已，還彼止宿。
明日，迦葉至世尊所而白：「時至，可往就食。」
^cb620c8佛告迦葉：「汝並在前，吾後當往。」
迦葉去後，世尊至弗于逮，取毘醯勒果，先至迦葉石室中坐。
^cb620c10迦葉問佛：「沙門！為從何道，來至此坐？」
^cb620c11佛告迦葉：「汝去之後，吾至弗于逮，取此果來，極為香好。
迦葉！須者可取食之。」
^cb620c13迦葉對曰：「吾不須是，沙門自取食之。」
迦葉復作是念：「此沙門極有神力，有大神足。
雖爾，故不如我得道真。」
^cb620c16是時，世尊食已，還彼止宿。
是時，迦葉時欲大祠，五百弟子執斧破薪，手擎斧而斧不下。
是時，迦葉復作是念：「此必沙門所為。」
是時，迦葉問世尊曰：「今欲破薪，斧何故不下也？」
^cb620c20世尊告曰：「欲得斧下耶？」
曰：「欲使下。」斧尋時下。
^cb620c21是時，彼斧既下，復不得舉。
迦葉復白佛言：「斧何故不舉？」
^cb620c22世尊告曰：「欲使斧舉耶？」
曰：「欲使舉。」斧尋得舉。
^cb620c23爾時，迦葉弟子意欲然火，火不得然。
是時，迦葉復作是念：「此必沙門瞿曇所為。」
迦葉白佛：「火何故不然？」
^cb620c25佛告迦葉：「欲使火然耶？」
^cb620c26曰：「欲使然。」火尋時然。
^cb620c27爾時，意欲滅火，火復不滅。
迦葉白佛：「火何故不滅？」
^cb620c28佛告迦葉：「欲使火滅耶？」
曰：「欲使滅。」火尋時滅。
迦葉便作是念：「此沙門瞿曇，面目端政，世之希有。
吾明日欲大祠，國王人民盡當來集，設當見此沙門者，吾不復得供養。
此沙門明日不來者，便為大幸。」
^cb621a4是時，世尊知迦葉心中所念：明日清旦，
至欝單曰，取自然粳米，瞿耶尼取乳汁，往至阿耨達泉而食。
竟日在彼住，向暮還至石室止宿。
^cb621a7迦葉明日至世尊所，問曰：「沙門！
昨日何故不來？」
^cb621a8佛告迦葉：「汝昨日作是念：『此瞿曇極為端政，世之希有。
吾明日大祠，若國王人民見者，便斷吾供養。
設不來者，便是大幸。』
我尋知汝心之所念，乃至欝單曰，取自然粳米，
瞿耶尼取乳汁，往阿耨達泉上食。
竟日在彼，向暮還至石室中止宿。」
^cb621a13是時，迦葉復作是念：「此大沙門，極有神足，實有威神。
雖爾，故不如我得道真。」
^cb621a15是時，世尊食已，還石室止宿。
即夜，四天王至世尊所而聽經法，四天王亦有光明，
佛亦大放光，照彼山野，洞然一色。
^cb621a18時，彼迦葉夜見光明。
明日清旦，至世尊所，到已，白世尊曰：「昨夜是何光明照此山野？」
^cb621a20世尊告曰：「昨夜四天王來至我所而聽法，是彼四天王之光明。」
^cb621a21是時，迦葉復作是念：「此沙門極有神力，乃能使四天王來聽經法。
雖有此力，由不如我得道真。」
^cb621a25是時，世尊食已，還在彼宿。
夜半，釋提桓因來至世尊所而聽法，天帝光明復照彼山。
^cb621a26時，彼迦葉夜起瞻星，見此光明。
明日清旦，迦葉至世尊所，問曰：「瞿曇！
昨夜光明極為殊特，有何因緣，有此光明？」
^cb621a29世尊告曰：「昨夜天帝釋來至此聽經，故有此光明耳。」
^cb621b1時，迦葉復作是念：「此沙門瞿曇極有神力，
有大威神，乃能使天帝釋來聽經法。
雖爾，故不如我得道真。」
^cb621b4是時，世尊食已，還在彼宿。
夜半，梵天王放大光明照彼山中，至世尊所而聽經法。
^cb621b6時，迦葉夜起見光明，明日至世尊所而問曰：
「昨夜光明倍有所照，勝於日月光明，有何等因緣，致此光明？」
^cb621b8世尊告曰：「迦葉當知，昨夜大梵天王來至我所而聽經法。」
^cb621b10是時，迦葉復作是念：「此沙門瞿曇極有神力，乃能使我祖父來至此沙門所而聽經法。
雖爾，故不如我得道真。」
^cb621b12爾時，世尊得弊壞五納衣，意欲浣濯，便作是念：「我當於何處而浣此衣？」
是時，釋提桓因知世尊心中所念，即化作浴池，
白世尊曰：「可在此浣衣。」
^cb621b15是時，世尊復作是念：「吾當於何處蹋浣此衣？」
時，四天王知世尊心中所念，便舉大方石著水側，
白世尊曰：「可在此而蹋衣。」
^cb621b18是時，世尊復作是念：「吾何處而曝𭨃此衣？」
時，樹神知世尊心中所念，便垂樹枝，白世尊曰：「唯願在此曝𭨃衣。」
^cb621b21明日清旦，迦葉至世尊所，問世尊曰：「本無此池，
今有此池；本無此樹，今有此樹；本無此石，今有此石。
有何因緣，而有此變？」
^cb621b24世尊告曰：「此是昨夜天帝釋知吾欲浣衣，故作此浴池。
吾復作是念：『當於何處蹋浣此衣？』
時四天王知吾心中所念，便持此石來。
吾復作是念：『當於何處而曝𭨃此衣？』
時樹神知我心中所念，便垂此樹枝耳。」
^cb621b29是時，迦葉復作是念：「此沙門瞿曇雖神，故不如我得道真。」
^cb621c1是時，世尊食已，還於彼宿。
是時，夜半有大黑雲起而作大雨，連若大河，極為瀑溢。
是時，迦葉復作是念：「此河瀑溢，沙門必當為水所漂㵱，我今看之。」
是時，迦葉及五百弟子往至河所，爾時世尊在水上行，脚不為水所漬。
是時，迦葉遙見世尊在水上行。
是時，迦葉便作是念：「甚奇！
甚特！沙門瞿曇乃能在水上行，我亦能在水上行，但不能使脚不污耳。
此沙門雖神，故不如我得道真。」
^cb621c10是時，世尊語迦葉言：「汝亦非阿羅漢，復不知阿羅漢道，
汝尚不識阿羅漢名，況得道乎？
汝是盲人，目無所覩，如來現爾許變化，
故言：『不如我得道真。』
汝方作是語：『吾能在水上行。』
今正是時，可共在水上行耶？
汝今可捨邪見之心，無令長夜受此苦惱。」
^cb621c16是時，迦葉聞世尊語已，便前頭面禮足：
「我今悔過，深知非法，乃觸如來，唯願受悔。」
如是再三。
^cb621c18世尊告曰：「聽汝改過，乃能自知觸擾如來。」
^cb621c19是時，迦葉告五百弟子曰：「汝等各隨所宜，我今自歸沙門瞿曇。」
^cb621c21是時，五百弟子白迦葉言：「我等先亦有心於沙門瞿曇，
當降龍時，尋欲歸命。
若師自歸瞿曇者，我等五百弟子盡自歸於瞿曇所。」
^cb621c24迦葉報言：「今正是時，然復我心執此愚癡，
見爾許變化，意由不解，故自稱言：『我道真正。』」
^cb621c26是時，迦葉將五百弟子，前後圍繞，至世尊所，
頭面禮足，在一面立，白世尊曰：「唯願世尊聽我等得作沙門！
修清淨行。」
^cb621c28諸佛常法。若稱：「善來，比丘！」
便成沙門。是時，世尊告迦葉曰：「善來，比丘！
此法微妙，善修梵行。」
是時，迦葉及五百弟子所著衣裳，盡變作袈裟，
頭髮自落，如似剃髮，以經七日。
是時，迦葉學術之具及於呪術，盡投水中。
^cb622a4時，五百弟子白世尊曰：「唯願世尊聽我等得作沙門。」
^cb622a6世尊告曰：「善來，比丘！」
時，五百弟子即成沙門，袈裟著身，頭髮自落。
^cb622a7爾時，順水下流，有梵志，名江迦葉，在水側住。
是時，江迦葉見呪術之具，盡為水所漂㵱，
便作是念：「咄哉！我大兄為水所溺？」
是時，江迦葉將三百弟子，順水上流，求兄屍骸。
遙見世尊在一樹下坐，及大迦葉五百弟子前後圍繞而為說法。
見已，便前至迦葉所，而作是語：「此事為好耶？
本為人師，今為弟子。
大兄何故與沙門作弟子乎？」
^cb622a15迦葉對曰：「此處為妙，無過此處。」
^cb622a16是時，優毘迦葉向江迦葉而說此偈：
^gatha「此師人天貴，我今師事之，
^gatha諸佛興出世，甚為難得遇。」
^cb622a19是時，江迦葉聞佛名號，甚懷歡喜，踊躍不能自勝，
前白世尊：「願聽為道。」
^cb622a20世尊告曰：「善來，比丘！
善修梵行，盡於苦際。」
^cb622a21是時，江迦葉及三百弟子即成沙門，袈裟著身，頭髮自落。
是時，江迦葉及三百弟子呪術之具，盡投水中。
^cb622a24爾時，順水下頭有梵志，名伽夷迦葉，在水側住。
遙見呪術之具，為水所漂㵱，便作是念：
「我有二兄，在上學道。
今呪術之具，盡為水所漂㵱，二大迦葉必為水所害。」
即將二百弟子，順水上流，乃至學術之處，
遙見二兄而作沙門，便作是語：「此處好耶？
本為人尊，今為沙門弟子。」
^cb622b1迦葉報曰：「此處最妙，無過此處。」
^cb622b2是時，伽夷迦葉便作是念：「今我二兄多知博學，
此處必是善地，使我二兄在中學道，我今亦可在中學道。」
是時，伽夷迦葉前白世尊：「唯願世尊聽作沙門。」
^cb622b5世尊告曰：「善來，比丘！
善修梵行，盡於苦際。」
^cb622b6是時，伽夷迦葉即成沙門，袈裟著身，頭髮自落，
如似剃頭，以經七日。
^cb622b8是時，世尊在彼河側住，尼拘類樹下，成佛未久，
將千弟子，是皆耆舊宿長。
是時，世尊以三事教化。
云何為三？所謂神足教化，言教教化，訓誨教化。
^cb622b11彼云何名為神足教化？
爾時，世尊或作若干形，還合為一，或不現，或現。
石壁皆過，無所罣礙，或出地，或入地，猶如流水，
無所觸礙，或結跏趺坐，滿虛空中，如鳥飛空，無有罣礙。
亦如大火山，烟出無量。
此日月有大神力，不可限量，以手往捉，身乃至梵天。
如是，世尊現神足。
^cb622b18彼云何名為言教教化？
爾時，世尊教諸比丘：「當捨是、置是。
當近是、遠是。當念是、去是。
當觀是、不觀是。」彼云何當修是、不修是者，
當修七覺意，滅三結。
彼云何當觀、當不觀者？
當觀三結、沙門善：所謂出要樂、無恚樂、無怒樂。
彼云何不觀？所謂三沙門苦。
云何為三？所謂欲觀、恚觀、怒觀。
彼云何念、云何不念？
爾時，當念苦諦，當念習諦，當念盡諦，當念道諦；
莫念邪諦：有常見、無常見，有邊見、無邊見，
彼命、彼身，非命、非身，如來命終、如來不命終，
有終、有不終，亦不有終、亦不無終。
莫作是念。
^cb622b29彼云何名為訓誨教化？
復次，當作是去、不應作是去，作是來、不應作是來，
默然、作是言說：「當持如是衣、不應持如是衣，
應如是入村、不應如是入村。」
是謂名為訓誨教化。
^cb622c4是時，世尊以此三事，教化千比丘。
是時，彼比丘受佛教已，千比丘盡成阿羅漢。
是時，世尊以見千比丘得羅漢，爾時閻浮里地有千阿羅漢及五比丘，
佛為六師，迴坐向迦毘羅衛。
^cb622c9是時，優毘迦葉便作是念：「世尊何故向迦毘羅衛坐？」
是時，優毘迦葉即前長跪，白世尊曰：「不審如來，何故向迦毘羅衛坐耶？」
^cb622c11世尊告曰：「如來在世間，應行五事。
云何為五？一者當轉法輪，二者當與父說法，
三者當與母說法，四者當導凡夫人立菩薩行，五者當授菩薩別。
是謂，迦葉！如來出世當行此五法。」
^cb622c16是時，優毘迦葉復作是念：「如來故念親族本邦，故向彼坐耳。」
^cb622c17是時，五比丘漸來至尼連水側，到世尊所，
頭面禮足，在一面坐。
^cb622c19是時，尊者優陀耶遙見世尊向迦毘羅衛坐，
見已，便作是念：「世尊必當欲往至迦毘羅衛見諸親里。」
是時，優陀耶即前長跪，白世尊曰：「我今堪任欲有所問，唯願敷演。」
^cb622c22世尊告曰：「欲所問者便問之。」
^cb622c23優陀耶白世尊曰：「觀如來意，欲向迦毘羅衛。」
^cb622c24世尊告曰：「如是，如汝所言。
優陀耶當知，先至白淨王所，吾比後當往。
所以然者，剎利之種先當遣使令知，然後如來當往。
汝到，語王：『却後七日，如來當來見王。』」
^cb622c28優陀耶對曰：「如是。
世尊！」是時，優陀耶即從坐起，整衣服，禮世尊足，
於世尊前不現，往至迦毘羅衛，到真淨王所。
到已，在王前立。
^cb623a2爾時，真淨王在大殿上坐，及諸婇女。
是時，優陀耶飛在空中。
時真淨王見優陀耶手執鉢，持杖而在前立，
見已便懷恐怖，而作是說：「此是何人？
人耶？非人耶？天耶？
鬼耶？閱叉、羅剎、天、龍、鬼神耶？」
^cb623a7時，真淨王問優陀耶曰：「汝是何人？」
又以此偈向優陀耶說：
^gatha「為天為是鬼？　乾沓惒等乎？
^gatha汝今名為誰？　我今欲知之？」
^cb623a11是時，優陀耶復以此偈報王曰：
^gatha「我亦非是天，非是乾沓惒，
^gatha於是迦毘國，大王邦土人。
^gatha昔壞十八億，弊魔波旬眾，
^gatha我師釋迦文，是彼真弟子。」
^cb623a16時，真淨王復以此偈，向優陀耶說：
^gatha「誰壞十八億，弊魔波旬眾？
^gatha誰字釋迦文？　汝今歎說之。」
^cb623a19是時，優陀耶復說此偈：
^gatha「如來初生時，天地普大動，
^gatha誓願悉成辦，今曰號悉達！
^gatha彼降十八億，弊魔波旬眾，
^gatha彼名釋迦文，今日成佛道！
^gatha彼人釋師子，瞿曇次弟子，
^gatha今日作沙門，本字優陀耶！」
^cb623a26是時，真淨王聞此語已，便懷歡喜，不能自勝，
語優陀耶曰：「云何，優陀耶！
悉達太子今故在耶？」
^cb623a28優陀耶報言：「釋迦文佛今日現在。」
時王問言：「今已成佛耶？」
^cb623a29優陀耶報言：「今已成佛。」
^cb623b1王復問言：「今日如來竟為所在？」
優陀耶報言：「如來今在摩竭國界尼拘類樹下。」
^cb623b2時王報言：「翼從弟子斯是何人？」
^cb623b3優陀耶報曰：「諸天億數及千比丘、四天王，恒在左右。」
^cb623b4時王問言：「所著衣服，為像何類？」
^cb623b5優陀耶報言：「如來所著衣裳，名曰袈裟。」
^cb623b6時王問言：「食何等食？」
^cb623b7優陀耶報言：「如來身者，以法為食。」
王復問曰：「云何，優陀耶！
如來可得見不？」
^cb623b8優陀耶報言：「王勿愁悒，却後七日，如來當來入城。」
^cb623b9是時，王極歡喜，不能自勝，手自斟酌，供養優陀耶。
^cb623b11是時，真淨王擊大鳴鼓，勅國界人民，平治道路，
除去不淨，以香汁灑地，懸繒幡蓋，作倡伎樂，不可稱計。
復勅國中諸有聾、盲、瘖瘂者，盡使不現，
却後七日，悉達當來入城。
是時，真淨王聞佛當來入城，七日之中，亦不睡眠。
^cb623b16是時，世尊以至七日，便作是念：「我今宜可以神足力，往詣迦毘羅衛國。」
是時，世尊即將諸比丘，前後圍遶，往詣迦毘羅衛國。
到已，便詣城北薩盧園中。
^cb623b19是時，真淨王聞世尊已達迦毘羅衛城北薩盧園中。
是時，真淨王將諸釋眾，往詣世尊所。
^cb623b21是時，世尊復作是念：「若真淨王躬自來者，
此非我宜，我今當往與共相見。
所以然者，父母恩重，育養情甚。」
是時，世尊將諸比丘眾，往詣城門，飛在虛空，去地七仞。
^cb623b25是時，真淨王見世尊端政無比，世之希有，
諸根寂靜，無眾多念，身有三十二相、八十種好，
而自莊身，發歡喜之心，即便頭面禮足，
而作是說：「我是剎利王種，名曰真淨王。」
^cb623b29世尊告曰：「令大王享壽無窮。
是故，大王！當以正法治化，勿用邪法。
大王當知，諸有用正法治化者，身壞命終，生善處天上。」
^cb623c3是時，世尊即空中行，至真淨王宮中。
到已，就座而坐。
^cb623c4時，王見世尊坐定，手自斟酌，行種種飲食，
見世尊食竟，行淨水，更取一小座而聽經。
^cb623c6爾時，世尊與真淨王漸說妙義，所謂論者：
施論、戒論、生天之論，欲不淨行，出要為樂。
爾時，世尊見王心開意解，諸佛世尊常所說法，
苦、習、盡、道，盡向王說。
^cb623c10是時，真淨王即於座上，諸塵垢盡，得法眼淨。
^cb623c11是時，世尊與王說法已，即從座起而去。
^cb623c12是時，真淨王普集釋眾，而作是說：「諸沙門等，
顏貌極醜，剎利之種，將諸梵志眾，此非其宜；
剎利釋種還得剎利眾，此乃為妙。」
^cb623c15諸釋報言：「如是，大王！
如大王教，剎利還得剎利眾，此乃為妙。」
^cb623c16是時，王告國中：「諸有兄弟二人，當取一人作道，
其不爾者，當重謫罰。」
^cb623c18時，諸釋眾聞王教令：「諸有兄弟二人，當取一人為道，
其不從教，當重謫罰。」
是時，提婆達兜釋種語阿難釋言：「真淨王今日有教：
『諸有兄弟二人，當分一人作道。』
汝今出家學道，我當在家修治家業。」
是時，阿難釋歡喜踊躍，報言：「如兄來教。」
^cb623c23是時，難陀釋語阿那律釋言：「真淨王有教：
『其有兄弟二人者，當分一人作道，其不爾者，當重謫罰。』
汝今出家，我當在家。」
是時，阿那律釋聞此語已，歡喜踊躍，不能自勝，
報曰：「如是。如兄來教。」
^cb623c28是時，真淨王將斛淨、叔淨釋、甘露釋，至世尊所。
爾時，駕四馬之車，白車、白蓋，白馬駕之；
第二釋乘青車、青蓋，青馬駕之；第三釋乘黃車、
黃蓋，黃馬駕之；第四釋乘赤車、赤蓋，赤馬駕之。
是時，諸釋有乘象者，有乘馬者，皆悉來集。
^cb624a4是𠇍時，世尊遙見真淨王將諸釋眾而來，
告諸比丘：「汝等觀此釋眾，并觀真淨王眾。
比丘當知，三十三天出園觀時，亦如此法，無有異。」
^cb624a7是時，阿難乘大白象、白衣、白蓋。
見已，告諸比丘：「汝等見此阿難釋乘白象、白衣不乎？」
^cb624a9諸比丘對曰：「唯然，世尊！
我等見之。」
^cb624a10佛告比丘：「此人當出家學道，第一多聞，堪侍左右。
汝等見此阿那律不乎？」
^cb624a12諸比丘對曰：「唯然，見之。」
佛告比丘：「此人當出家學道，天眼第一。」
^cb624a13是時，真淨王及兄弟四人，并難陀、阿難，
皆步進前，除去五好，至世尊所，頭面禮足，在一面坐。
爾時，真淨王白佛言：「昨日夜生此念：『剎利之眾不應將梵志眾，
還將剎利眾，此是其宜。』
我便告令國中：『諸有兄弟二人者，便取一人，使出家學道。』
唯願世尊聽出家學道。」
^cb624a19世尊告曰：「善哉！大王！
多所饒益，天、人得安。
所以然者，此善知識良祐福田，我亦緣善知識，
得脫此生、老、病、死。」
是時，諸釋眾便得為道。
^cb624a22是時，真淨王白世尊曰：「唯願世尊教誨此新比丘，當如教誨優陀耶！
所以然者，此優陀耶比丘極有神力。
願優陀耶比丘恒在宮中教化，使眾生之類，長夜獲安隱。
所以然者，此比丘極有神力，我初見優陀耶比丘，便發歡喜之心。
我便作此念：『弟子尚有神力，況彼如來而無此神力乎？』」
^cb624a29世尊告曰：「如是，大王！
如大王教，此優陀耶比丘極有神力，有大威德。」
^cb624b2爾時，世尊告諸比丘：「第一弟子，博識多知，
國王所念，所謂阿若拘鄰比丘是。
能勸化人民，優陀耶比丘是。
有速疾智，所謂摩訶男比丘是。
恒喜飛行，所謂須婆休比丘是。
空中往來，所謂婆破比丘是。
多諸弟子，所謂優毘迦葉比丘是。
意得觀空，所謂江迦葉比丘是。
意得止觀。所謂象迦葉比丘是。」
^cb624b9爾時，世尊廣與真淨王說微妙之法。
爾時，王聞法已，即從坐起，頭面禮足，便退而去。
^cb624b10爾時，諸比丘及真淨王聞佛所說，歡喜奉行。
增壹阿含經卷第十五

^pb1^folio#agmu16增壹阿含經卷第十六
^lb^au〔東晉罽賓三藏瞿曇僧伽提婆譯〕
^lb^ck24b【高幢品之三】高幢品第二十四之三
^n6【六】
^cb624b19聞如是：
一時，佛在舍衛國祇樹給孤獨園。
^cb624b20爾時，世尊告諸比丘：「十五日中有三齋法。
云何為三？八日、十四日、十五日。
^cb624b21「比丘當知，或有是時，八日齋日，四天王遣諸輔臣，
觀察世間，誰有作善惡者？
何等眾生有慈孝父母、沙門、婆羅門及尊長者？
頗有眾生好喜布施、修戒、忍辱、精進、三昧、
演散經義、持八關齋者？
具分別之。設無眾生孝順父母、沙門、婆羅門及尊長者，
是時輔臣白四天王：『今此世間無有眾生孝順父母、
沙門、道士，行四等心，慈愍眾生。』
時，四天王聞已，便懷愁憂，慘然不悅。
是時四天王即往忉利天上，集善法講堂，
以此因緣具白帝釋：『天帝當知，今此世間無有眾生孝順父母、
沙門、婆羅門及尊長者。』
是時，帝釋、三十三天聞斯語已，皆懷愁憂，
慘然不悅，減諸天眾，增益阿須倫眾。
^cb624c6「設復有時，若世間眾生之類有孝順父母、
沙門、婆羅門及尊長者，持八關齋，修德清淨，不犯禁戒大如毛髮。
爾時，使者歡喜踊躍，不能自勝，即白四王：
『今此世間多有眾生孝順父母、沙門、婆羅門及諸尊長。』
天王聞已，甚懷喜悅，即往釋提桓因所，
以此因緣具白帝釋：『天帝當知，今此世間多有眾生孝順父母、
沙門、婆羅門及諸尊長。』
時，帝釋、三十三天皆懷歡喜，不能自勝，
增益諸天眾，減損阿須倫眾，地獄拷掠自然休息，毒痛不行。
^cb624c16「若十四日齋日之時，遣太子下，察行天下，
伺察人民，施行善惡，頗有眾生信佛、信法、
信比丘僧，孝順父母、沙門、婆羅門及尊長者，
好喜布施，持八關齋，閉塞六情，防制五欲。
設無眾生修五法者，孝順父母、沙門、婆羅門。
爾時，太子白四天王。
四天王聞已，便懷愁憂，慘然不悅，往至釋提桓因所，
以此因緣具白天帝：『大王當知，今此世間無有眾生孝順父母、
沙門、婆羅門及尊長者。』
是時，天帝、三十三天皆懷愁憂，慘然不悅，
減諸天眾，增益阿須倫眾。
^cb624c26「設復眾生有孝順父母、沙門、婆羅門及尊長者，持八關齋。
爾時，太子歡喜踊躍，不能自勝，即往白四天王：
『大王當知，今此世間多有眾生孝順父母、
沙門、婆羅門及諸尊長。』
是時，四天王聞此語已，甚懷喜悅，即往詣釋提桓因所，
以此因緣具白天帝：『聖王當知，今此世間多有眾生孝順父母、
沙門、婆羅門及諸尊長，受三自歸，慈心諫諍，誠信不欺。』
時，天帝、四王及三十三天皆懷歡喜，不能自勝，
增益諸天眾，減損阿須倫眾。
^cb625a7「比丘當知，十五日說戒之時，四天王躬自來下，
案行天下，伺察人民。
何等眾生孝順父母、沙門、婆羅門及尊長者，
好喜布施，持八關齋如來齋法。
設無眾生孝順父母、沙門、婆羅門及尊長者，
時四天王便懷愁悒，慘然不悅，往至帝釋所，
以此因緣具白天帝：『大王當知，今此世間無有眾生孝順父母、
沙門、婆羅門及諸尊長者。』
是時，釋提桓因、三十三天皆懷愁憂，慘然不悅，
減諸天眾，增益阿須倫眾。
^cb625a16「設復是時，眾生之類有孝順父母、沙門、
婆羅門及諸尊長，持八關齋。
爾時，四天王便懷歡喜，踊躍不能自勝，
即往帝釋所，以此因緣具白天帝：『大王當知，
今此世間多有眾生孝順父母、沙門、婆羅門及諸尊長。』
是時，釋提桓因、三十三天及四天王皆懷歡喜，
踊躍不能自勝，增益諸天眾，減損阿須倫眾。」
^cb625a23爾時，世尊告諸比丘：「云何十五日持八關齋法？」
^cb625a24是時，諸比丘白世尊曰：「如來是諸法之王，諸法之印。
唯願世尊當為諸比丘布演此義，諸比丘聞已，當奉行之。」
^cb625a27世尊告曰：「諦聽！諦聽！
善思念之，吾當為汝具分別說。
於是，比丘！若有善男子、善女人，於月十四、
十五日說戒、持齋時，到四部眾中，當作是語：
『我今齋日，欲持八關齋法。
唯願尊者，當與我說之！』
是時，四部之眾，當教與說八關齋法。
先教作是語：『善男子，當自稱名字。』
彼已稱名字，便當與說八關齋法。
是時，教授者當教前人作是語：『我今奉持如來齋法，
至明日清旦，修清淨戒，除去惡法。
若身惡行，口吐惡語，意生惡念，身三、口四、
意三諸有惡行，已作、當作，或能以貪欲故所造，
或能以瞋恚所造，或能以愚癡所造，或能以豪族故造，
或能因惡知識所造，或能今身、後身、無數身，
或能不識佛、不識法，或能鬪比丘僧，或能殺害父母諸尊師長，
我今自懺悔，不自覆藏，依戒、依法成其戒行，受八關如來齋法。』
^cb625b14「云何為八關齋法？
持心如真人，盡形壽不殺，無有害心，於眾生有慈心之念。
『我今字某，持齋至明日清旦，不殺、無有害心，有慈心於一切眾生。
^cb625b18「『如阿羅漢，無有邪念，盡形壽不盜，好喜布施。
我今字某，盡形壽不盜，自今至明日持心。
^cb625b20「『如是真人，我今盡形壽，不淫泆，無有邪念，
恒修梵行，身體香潔，今日持不淫之戒，
亦不念己妻，復不念他女人想，至明日清旦，無所觸犯。
^cb625b24「『如阿羅漢，盡形壽不妄語，恒知至誠，不欺他人，
自今至明日不妄語，我自今以後不復妄語。
^cb625b26「『如阿羅漢，不飲酒，心意不亂，持佛禁戒，
無所觸犯，我今亦當如是，自今日至明旦，
不復飲酒，持佛禁戒，無所觸犯。
^cb625b29「『如阿羅漢，盡形壽不壞齋法，恒以時食，
少食知足，不著於味。
我今亦如是，盡形壽不壞齋法，恒以時食，
少食知足，不著於味，從今日至明旦。
^cb625c3「『如阿羅漢，恒不在高廣之床上坐。
所謂高廣之床，金、銀、象牙之床，或角床、
佛座、辟支佛座、阿羅漢座、諸尊師座。
是時，阿羅漢不在此八種座，我亦上坐不犯此坐。
^cb625c7「『如阿羅漢，不著香華、脂粉之飾。
我今亦當如是，盡形壽不著香華、脂粉之好。
^cb625c9「『我今字某，離此八事，奉持八關齋法，不墮三惡趣。
持是功德，不入地獄、餓鬼、畜生八難之中，
恒得善知識，莫與惡知識從事，恒得好父母家生，
莫生邊地無佛法處，莫生長壽天上，莫與人作奴婢，
莫作梵天，莫作釋身，亦莫作轉輪聖王，恒生佛前。
自見佛，自聞法，使諸根不亂。
若我誓願向三乘行，速成道果。』
^cb625c16「比丘當知，若有優婆塞、優婆夷，持此八關齋法，
彼善男子、善女人，當趣三道：或生人中，
或生天上，或般涅槃。」
^cb625c18爾時，世尊便說此偈：
^gatha「不殺亦不盜，不淫不妄語，
^gatha避酒遠香花，著味犯齋者。
^gatha歌舞作倡伎，學捨如羅漢，
^gatha今持八關齋，晝夜不忘失。
^gatha不有生死苦，無有周旋期，
^gatha莫與恩愛集，亦莫怨憎會。
^gatha願滅五陰苦，諸痛生死惱，
^gatha涅槃無諸患，我今自歸之。
^cb625c28「是故，諸比丘！若有善男子、善女人，欲持八關齋離諸苦者，
得善處者，欲得盡諸漏入涅槃城者，當求方便，成此八關齋法。
所以然者，人中榮位不足為貴，天上快樂不可稱計。
若善男子、善女人，欲求無上之福者，當求方便，成此齋法。
^cb626a4「我今重告勅汝，若有善男子、善女人，成八關齋者，
欲求生四天王上，亦獲此願。
持戒之人，所願者得，我以是故，而說此義耳。
人中榮位不足為貴。
若善男子、善女人，持八關齋者，身壞命終，
生善處天上，亦生艶天、兜術天、化自在天、
他化自在天，終不有虛。
所以然者，以其持戒之人所願者得。
^cb626a11「諸比丘！我今重告汝，若有男子、女人持八關齋者，
生欲天者，生色天者，亦成其願。
何以故爾？以其持戒之人所願者得。
若復善男子、善女人，持八關齋，欲得生無色天者，亦果其願。
^cb626a15「比丘當知，若善男子、善女人，持八關齋者，
欲生四姓家者，亦復得生。
又善男子、善女人，持八關齋人，欲求作一方天子，
二方、三方、四方天子，亦獲其願。
欲求作轉輪聖王者，亦獲其願。
所以然者，以其持戒之人所願者得。
若善男子、善女人，欲求作聲聞、緣覺、佛乘者，悉成其願。
吾今成佛，由其持戒，五戒、十善，無願不獲，諸比丘！
若欲成其道者，當作是學。」
^cb626a24爾時，諸比丘聞佛所說，歡喜奉行
^n7【七】
^cb626a25聞如是：
一時，佛在舍衛國祇樹給孤獨園。
^cb626a26爾時，世尊告諸比丘：「有三事現在前，爾時善男子、善女人獲福無量。
云何為三？信現在前，善男子、善女人獲福無量。
若財現在前，爾時善男子、善女人獲福無量。
若復持梵行現在前，爾時善男子、善女人獲福無量。
是謂，比丘！有此三事現在前，獲福無量。」
^cb626b3爾時，世尊便說此偈：
^gatha「信財梵難得，受者持戒人，
^gatha覺此三事已，智者隨時施。
^gatha長夜獲安隱，諸天恒扶將，
^gatha在彼自娛樂，五欲無厭足。
^cb626b8「以是，諸比丘！若善男子、善女人，當求方便，成此三法。
如是，諸比丘！當作是學。」
^cb626b9爾時，諸比丘聞佛所說，歡喜奉行。
^n8【八】
^cb626b11聞如是：
一時，佛在拘深城瞿師羅園中。
^cb626b12爾時，拘深比丘恒好鬪訟，犯諸惡行，面相談說，或時刀杖相加。
爾時，世尊清旦往詣彼比丘所。
到已，世尊告彼比丘：「汝等比丘，慎莫鬪訟，莫相是非。
諸比丘！當共和合，共一師侶，同一水乳，何為鬪訟？」
^cb626b16爾時，拘深比丘白世尊曰：「唯願世尊勿憂此事！
我當自慮此理；如此過狀，自識其罪。」
^cb626b18世尊告曰：「汝等云何，為王種作道，為畏恐故作道，為以世儉故作道耶？」
^cb626b20諸比丘對曰：「非也。
世尊！」
^cb626b21世尊告曰：「云何，比丘！
汝等豈非欲離生死，求無為道故作道乎？
然五陰之身實不可保。」
^cb626b23諸比丘對曰：「如是。
世尊！如世尊教，我等族姓子所以出家學道者，
以求無為道，滅五陰身，是以學道。」
^cb626b25世尊告曰：「諸比丘！
不應作道而復鬪諍，手拳相加，面相是非，惡聲相向。
汝等當應成就此行：共同一法，共一師受，
亦當行此六種之法，亦當行此身、口、意行，亦當行此供養諸梵行者。」
^cb626b29諸比丘對曰：「此是我等事，世尊勿足慮此事。」
^cb626c1爾時，世尊告拘深比丘：「云何，愚人！
汝等不信如來語乎？
方語如來勿慮此事，然汝等自當受此邪見之報。」
^cb626c4爾時，世尊重告彼比丘曰：「過去久遠，此舍衛城中有王，
名曰長壽王，聰明黠慧，無事不知。
然善明刀劍之法，又乏寶物，諸藏無充，
財貨減少，四部之兵，亦復不多，臣佐之屬，亦復減少。
當於爾時，波羅㮈國有王名梵摩達，勇猛剛健，
靡不降伏，錢財、七寶，悉皆滿藏，四部之兵，
亦復不乏，臣佐具足。
^cb626c11「爾時，梵摩達王便作是念：『此長壽王無有臣佐，
又乏財貨，無有珍寶，我今可往攻罰其國。』
爾時，梵摩達王即便興兵，往罰其國。
^cb626c14「爾時，長壽王聞興兵攻罰其國，即設方計：
『我今雖無七寶之財，臣佐之屬，四部之兵，
彼王雖復多諸兵眾，如我今日一夫之力，
足能壞彼百千之眾，殺害眾生，不可稱計，
不可以一世之榮，作永世之罪。
我今可出此城，更在他國，使無鬪諍。』
^cb626c20「爾時，長壽王不語臣佐，將第一夫人，及將一人，
出舍衛城，入深山中。
是時，舍衛城中臣佐、人民，以不見長壽王，
便遣信使，往詣梵摩達王所，而作是說：
『唯願大王來至此土，今長壽王莫知所在。』
是時，梵摩達王來至迦尸國中，而自治化。
^cb626c25「然長壽王有二夫人，皆懷妊，臨欲在產。
是時，夫人自夢在都市中生，又日初出，
四部之兵，手執五尺刀，各共圍繞，而獨自產無有佐者。
見已，便自驚覺，以此因緣白長壽王。
王告夫人曰：『我今在此深山之中，何緣乃當在舍衛城內，在都市中產乎？
汝今欲生者，當如鹿生。』
是時，夫人曰：『設我不得如此產者，正爾取死。』
是時，長壽王聞此語已，即於其夜，更改衣服，
不將人眾，入舍衛城。
^cb627a5「時，長壽王有一大臣，名曰善華，甚相愛念。
有小事緣出城，而見長壽王入城。
時，彼善華大臣熟視王已，便捨而去，嘆息墮淚，復道而行。
時，長壽王便逐彼大臣，將在屏處而語言；『慎莫出口。』
大臣對曰：『如大王教，不審明王有何教勅？』
長壽王曰：『憶我舊恩，便有反復。』
時臣對曰：『大王有教令，我當辦之。』
長壽王曰：『我夫人者，昨夜夢在市中產，
又有四部之兵而見圍遶，生一男兒，極自端正。
若不如夢產者，七日之中，當取命終。』
大臣報曰：『我令堪辦此事，如王來勅。』
作此語已，各捨而去。
^cb627a17「是時，大臣便往至梵摩達王所。
到已，而作是說：『七日之中，意欲觀看大王軍眾：
象兵、馬兵、車兵、步兵，竟為多少。』
是時，梵摩達勅左右曰：『時催上兵眾，如善華語。』
是時，善華大臣七日之中即集兵眾，在舍衛都市中。
是時，彼夫人七日之中，來在都市中。
時，善華大臣遙見夫人來，便作是說：『善來，賢女！
今正是時。』
^cb627a24「爾時，夫人見四部兵眾已，便懷歡喜，勅左右人，施張大幔。
時，夫人日初出時，便生男兒，端政無雙，世之希有。
時，夫人抱兒還詣山中。
時，長壽王遙見夫人抱兒而來，便作是語：
『使兒老壽，受命無極。』
夫人白王：『願王當與立字！』
時，王即以立字，名曰長生。
^cb627a29「時，長生太子年向八歲。
父王長壽有小因緣入舍衛城。
爾時，長壽王昔臣劫比，見王入城，從頭至足而熟觀視。
見已，便往至梵摩達王所。
到已，而作是說：『大王！
極為放逸，長壽王者今在此城。』
時，王瞋恚，勅左右人催收捕長壽王。
^cb627b6「是時，左右大臣將此劫比，東西求索。
時，劫比遙見長壽王，便目示語大臣曰：『此是長壽王。』
即前收捕，至梵摩達王所。
到已，白言：『大王！長壽王者此人身是。』
國中人民，悉皆聞知捉得長壽王身。
^cb627b10「時，夫人亦復聞長壽王為梵摩達所捉得，
聞已，便作是念：『我今復用活為？
寧共大王一時同命。』
是時，夫人即將太子入舍衛城。
夫人語太子曰：『汝今更求活處。』
時，長生太子聞已，默然不語。
時，夫人徑往至梵摩達王所，王遙見來，
歡喜踊躍，不能自勝，即勅大臣：『將此夫人及長壽王，
至四衢道頭，分作四分。』
時，諸大臣受王教令，將長壽王及夫人身，
皆取返縛，遶舍衛城，使萬民見。
爾時，人民之類，莫不痛心！
^cb627b20「時，長生太子在大眾中，見將父母詣市取殺，顏色不變。
時，長壽王還顧告長生曰：『汝莫見長，亦莫見短。』
爾時，便說此偈：
^gatha「『怨怨不休息，自古有此法，
^gatha無怨能勝怨，此法終不朽。』
^cb627b25「是時，諸臣自相謂曰：『此長壽王極為愚惑，
長生太子竟是何人，在我等前而說此偈？』
時，長壽王告諸臣曰：『我不愚惑，但其中智者乃明吾語耳。
諸賢當知，以我一夫之力，足能壞此百萬之眾。
然我復作是念：「此眾生類死者難數，不可以我一身之故，歷世受罪。
怨怨不休息，自古有此法，無怨能勝怨，此法終不朽。」』
^cb627c3「時，彼諸臣將長壽王及夫人身，到四衢道頭，
分作四分，即而捨去，各還所在。
時，長生太子向暮收拾薪草，耶維父母而去。
^cb627c6「爾時，梵摩達王在高樓上，遙見有小兒耶維長壽王及夫人身，
見已，勅左右曰：『此必是長壽王親里，汝催收捉來。』
時，諸臣民即往詣彼，未到之頃，兒已走去。
^cb627c10「時，長生太子便作是念：『此梵摩達王殺我父母，
又住我國中，我今當報父母之怨。』
是時，長生太子便往至彈琴師所。
到已，便作是說：『我今欲學彈琴。』
時琴師問曰：『今汝姓誰？
父母為所在？』小兒對曰：『我無父母，我本住此舍衛城中，父母早死。』
琴師報曰：『欲學者便學之。』
^cb627c16「比丘當知，爾時，長生太子便學彈琴歌曲。
時，長生太子素自聰明，未經數日，便能彈琴歌曲，無事不知。
是時，長生太子抱琴詣梵摩達王所，在象廐中，
非人之時而獨彈琴，並復清歌。
爾時，梵摩達王在高樓上，聞彈琴歌曲之聲，
便問勅左右人曰：『此何人在象廐中，而獨彈琴歌戲？』
臣佐報曰：『此舍衛城中有小兒，而獨彈琴歌戱。』
時，王告侍者曰：『汝可約勅使此小兒來在此戱，吾欲見之。』
時，彼使人喚此小兒，來至王所。
是時，梵摩達王問小兒：『汝昨夜在象廐中彈琴乎？』
對曰：『如是，大王！』梵摩達曰：『汝今可在吾側，
彈琴歌舞，我當供給衣被、飯食。』
^cb627c29「比丘當知，爾時，長生太子在梵摩達前，
彈琴歌舞，極為精妙。
時，梵摩達王聞此琴音，極懷歡喜，便告長生太子：『當與吾守藏珍寶。』
時，長生太子受王教勅，未曾有失，恒隨王意，
先笑後語，恒認王意。
爾時，梵摩達王復告勅曰：『善哉！
善哉！汝今作人極為聰明，今復勅汝宮內可否？
汝斯知之。』是時，長生太子在內宮中，以此琴音教諸妓女，
亦復使乘象馬妓術，無事不知。
^cb628a8「是時，梵摩達意欲出遊園舘，共相娛樂，
即勅長生，催駕寶羽之車。
時，長生太子即受王教，令尋駕寶羽之車，
被象金銀鞍勒，還來白王：『嚴駕已辦，王知是時。』
梵摩達王乘寶羽之車，使長生御之，及將四部兵眾。
^cb628a13「時，長生太子御車引導，恒離大眾。
時，梵摩達王問長生太子曰：『今日軍眾，斯為所在？』
長生對曰：『臣亦不知軍眾所在？』
時王告曰：『可小停住，吾體疲極，欲小止息。』
時，長生太子即自停住，使王懈息。
比頃，軍眾未至。
^cb628a18「比丘當知，爾時，梵摩達王即枕太子長生膝上睡眠。
時，長生太子以見王眠，便作是念：『此王於我極是大怨，
又取我父母殺之，加住我國界，今不報怨者，何時當報怨？
我今斷其命根。』時，長生太子右手自拔劍，
左手摸王髮，然復作是念：『我父臨欲命終時，
而告我言：「長生當知：亦莫見長，亦莫見短。」
加說此偈：
^gatha「『「怨怨不休息，自古有此法，
^gatha無怨能勝怨，此法終不朽。」
^cb628a29「『我今捨此怨。』即還內劍。
如是再三，復作是念：『此王於我極是大怨，
又取我父母殺之，加住我界，今不報怨者，何日當尅？
我今正爾斷此命根，乃名為報怨。』
是時，復作憶念：『汝長生，亦莫見長，亦莫見短。
父王有是教勅：「怨怨不休息，自古有此法，
無怨能勝怨，此法終不朽。」
我今可捨此怨。』即還內劍。
^cb628b7「是時，王梵摩達夢見長壽王兒長生太子，
欲取我殺，即便恐懼，尋時得覺。
時，長生太子曰：『大王！
何故驚起，乃至於斯？』
梵摩達曰：『向者睡眠，夢見長壽王兒長生太子拔劍欲取吾殺，
是故驚耳。』
^cb628b11「是時，長生太子便作是念：『今此王已知我是長生太子。』
即右手拔劍，左手捉髮，而語王曰：『我今正是長壽王兒長生太子，
然王是我大怨，又取我父母殺之，加住我國界，
今不報怨，何日當剋？』
時，梵摩達王即向長生而作是說：『我今命在汝手，
願垂原捨，得全生命！』
長生報曰：『我可活王，然王不全我命。』
王報長生：『唯願垂濟，吾終不取汝殺！』
是時，長生太子與王共作言誓：『俱共相濟命者，終不相害。』
^cb628b21「比丘當知，爾時，長生太子即活王命。
是時，梵摩達王語長生太子言：『願太子還與我嚴駕寶羽之車，
還詣國界。』是時，太子即嚴駕寶羽之車，
二人共乘，徑來至舍衛城。
^cb628b25「時，王梵摩達即集群臣而作是說：『設卿等見長壽王兒，欲取何為？』
其中或有大臣而作是說：『當斷手足。』
或有言：『當分身三段。』
或有言：『當取殺之。』
是時，長生太子在王側坐，正身正意，思惟來言。
時，梵摩達王躬自手捉長生太子，語諸人言：
『此是長壽王兒長生太子，此人身是。
卿等勿得復有語，敢有所說。
所以然者，長生太子見活吾命，吾亦活此人命。』
時，諸群臣聞此語已，歎未曾有：『此王、太子甚奇！
甚特！及能於怨而不報怨。』
^cb628c6「時，梵摩達王問長生曰：『汝應取我殺，何故見放，復不殺之。
將有何因緣？今願聞之。』
長生對曰：『大王！善聽，父王臨欲命終之時，
而作是說：「汝今亦莫見長，亦莫見短。」
又作是語：「怨怨不休息，自古有此法，無怨能勝怨，此法終不朽。」
是時，群臣聞父王此語，皆相謂言：「此狂惑，
多有所說，長生者竟是何人？」
長壽王對曰：「卿等當知，其中有智之人，乃明此語耳。」
憶父王此語已，是故全王命根耳。』
梵摩達王聞此語已，甚奇所作，歎未曾有，
乃能守亡父教勅，不有所墮。
^cb628c16「時，梵摩達王語太子曰：『汝今所說之義，
吾猶不解，今可與吾說其義，使得意解。』
時，長生太子對曰：『大王！
善聽！我當說之。梵摩達王取長壽王殺，
設復長壽王本所有群臣極有親者，亦當取王殺之；
設復梵摩達王所有臣佐，復當取長壽王臣佐殺之，是謂怨怨終不斷絕。
欲使怨斷者，唯有無報人。
我今觀此義已，是故不害王也。』
是時，梵摩達王聞此語已，甚懷踊躍，不能自勝，
此王太子極為聰明，乃能廣演其義。
^cb628c26「時，王梵摩達即向懺悔：『是我罪過，而取長壽王殺之。』
即自脫天冠與長生使著，復加嫁女，還付舍衛國土、
人民，尋付長生使領，王還波羅㮈治。
^cb629a1「比丘當知，然古昔諸王有此常法；雖有此諍國之法，
猶相堪忍，不相傷害。
況汝等比丘，以信堅固，出家學道，捨貪欲、
瞋恚、愚癡心，今復諍競不相和順，各不相忍而不懺改。
諸比丘！當以此因緣，知鬪非其宜然。
同一師侶，共一水乳，勿共鬪訟。」
^cb629a6爾時，世尊便說此偈：
^gatha「無鬪無有諍，慈心愍一切，
^gatha無患於一切，諸佛所歎譽。
^cb629a10「是故，諸比丘！當修行忍辱。
如是，諸比丘！當作是學。」
^cb629a11是時，拘深比丘白世尊曰：「唯願世尊勿慮此事，我等自當分明此法。
世尊！雖有此語，其事不然。」
是時，世尊便捨而去，詣跋耆國。
^cb629a15爾時，跋耆國中有三族姓子：阿那律、難提、金毘羅。
然彼族姓子，共作制限：其有出乞食者，
後住者便掃灑地使淨，事事不乏。
其得食來者分與使食，足者則善，不足者隨意所如。
有遺餘者，瀉著器中，便捨而去。
若復最後乞食來者，足者則善，不足者便取器中食而自著鉢中。
爾時，便取水瓶，更著一處，即當一日掃除房舍，
復更在閑靜之處，正身正意，繫念在前，
思惟妙法，然復彼人終不共語，各自寂然。
^cb629a24爾時，尊者阿那律思惟欲不淨想，念恃喜安而遊初禪。
是時，難提、金毘羅知阿那律心中所念，
亦復思惟欲不淨想，念恃喜安而遊初禪。
若復尊者阿那律思惟二禪、三禪、四禪，
爾時尊者難提、金毘羅亦復思惟二禪、
三禪、四禪。若復尊者阿那律思惟空處、
識處、不用處、有想無想處，是時尊者難提亦復思惟空處、
識處、不用處、有想無想處。
若復尊者阿那律思惟滅盡定，爾時尊者難提，亦復思惟滅盡定。
如此諸法，諸賢思惟此法。
^cb629b5爾時，世尊往師子國中。
爾時，守國人遙見世尊來，便作是說：「沙門勿來入國中。
所以然者，此國中有三族姓子，名阿那律、
難提、金毘羅，慎莫觸嬈。」
^cb629b9是時，尊者阿那律以天眼清淨及天耳通，
聞守國人與世尊作如是說，使世尊不得入國。
是時，尊者阿那律即出告守門人曰：「勿遮，
世尊今來，欲至此看。」
^cb629b12是時，尊者阿那律尋入告金毘羅曰：「速來，世尊今在門外。」
是時，尊者三人即從三昧起，往至世尊所。
到已，頭面禮足，在一面住，各自稱言：「善來，世尊！」
尊者阿那律前取世尊鉢，尊者難提前敷座，尊者金毘羅取水與世尊洗足。
^cb629b18爾時，世尊告阿那律曰：「汝等三人在此和合，
無有他念，乞食如意乎？」
^cb629b19阿那律曰：「如是。世尊！
乞食不以為勞。所以然者，若我思惟初禪時，
爾時難提、金毘羅亦復思惟初禪。
若我思惟二禪、三禪、四禪、空處、識處、不用處、
有想無想處、滅盡三昧，爾時難提、金毘羅亦復思惟二禪、
三禪、四禪、空處、識處、不用處、有想無想處、滅盡定。
如是，世尊！我等思惟此法。」
^cb629b25世尊告曰：「善哉！善哉！
阿那律！汝為頗有是時更得上人法乎？」
^cb629b27阿那律報曰：「如是。
世尊！我等更得上人法。」
^cb629b28世尊告曰：「何者是上人之法？」
^cb629b29阿那律曰：「有此妙法，出上人法上，若復我等以慈心，
遍滿一方，二方、三方、四方亦復如是，四維上下亦復如是，
一切中一切，以慈心遍滿其中，無數無限，
不可稱計，而自遊戲。
復以悲心、喜心、護心，遍滿一方，二方、三方、
四方亦復如是，四維上下而自遊戲。
是謂，世尊！我等更得此上人之法。」
^cb629c6爾時，尊者難提、金毘羅語阿那律曰：「我等何日至汝許問此義乎？
今在世尊前而自稱說。」
^cb629c8阿那律曰：「汝等亦未曾至我許而問此義？
但諸天來至我所而說此義。
是故，在世尊前而說此義耳。
但我長夜之中知諸賢心意，然諸賢得此三昧故，在世尊前說此語耳。」
^cb629c12爾時，說此法時，長壽大將至世尊所，頭面禮足，在一面坐。
是時，長壽大將白世尊曰：「今日，世尊與此諸人而說法乎？」
^cb629c15是時，世尊以此因緣具向長壽大將說之。
^cb629c16是時，大將白世尊曰：「跋耆大國快得大利，
有此三族姓子而自遊化：阿那律、難提、金毘羅。」
^cb629c18世尊告曰：「如是，大將！
如汝所言，跋耆大國快得善利。
且捨跋耆大國，摩竭大國快得善利，乃有此三族姓子。
若當摩竭大國人民之類，憶此三族姓子，便長夜獲安隱。
大將當知，若縣邑城郭有此三族姓子者，
彼城郭之中，人民之類，長夜獲安隱。
此三族姓子所生之家，亦獲大利，乃能生此上尊之人，
彼父母五種親族，若當憶此三人者，亦獲大利。
若復天、龍、鬼神憶此三族姓子者，亦獲大利。
若有人歎說阿羅漢者，亦當歎說此三人。
若有人歎說無貪欲、無愚癡、無瞋恚者，亦當歎說此三人。
若有人歎說此福田者，亦當歎說此三人。
如我於三阿僧祇劫所行懃苦，成無上道，使此三人成此法義。
是故，大將！當於此三族姓子，起歡喜心。
如是，大將！當作是學。」
^cb630a5爾時，大將聞世尊所說，歡喜奉行。
^n9【九】
^cb630a7聞如是：
一時，佛在舍衛國祇樹給孤獨園。
^cb630a8爾時，世尊告諸比丘：「有三結使，繫縛眾生，不能從此岸至彼岸。
云何為三？所謂身邪、戒盜、疑。」
^cb630a10「彼云何名為身邪？
所謂計身有我，生吾我之想，有眾生想，
有命、有壽、有人、有士夫、有緣、有著，是謂名為身邪之結。
^cb630a13「云何名為疑結？所謂有我耶？
無我耶？有生耶？無生耶？
有我、人、壽命耶？無我、人、壽命耶？
有父母耶？無父母耶？
有今世、後世耶？無今世、後世耶？
有沙門、婆羅門耶？
無沙門、婆羅門耶？
世有阿羅漢耶？世無阿羅漢耶？
有得證者耶？無得證者耶？
是謂名為疑結。
^cb630a19「彼云何名為戒盜結？
所謂戒盜者，我當以此戒生大姓家，生長者家，
生婆羅門家，若生天上及諸神中，是謂名為戒盜結。
^cb630a22「是謂，比丘！有此三結繫縛眾生，不能從此岸至彼岸，
猶如兩牛同一軛，終不相離。
此眾生類，亦復如是，三結所繫，不能得從此岸至彼岸。
^cb630a25「云何此岸？云何彼岸？
所謂此岸者身邪是，彼岸者所謂身邪滅是。
是謂，比丘！三結繫縛眾生，不能從此岸至彼岸。
是故，諸比丘！當求方便，滅此三結。
如是，諸比丘！當作是學。」
^cb630a29爾時，諸比丘聞佛所說，歡喜奉行。
^n10【一〇】
^cb630b2聞如是：
一時，佛在舍衛國祇樹給孤獨園。
^cb630b3爾時，世尊告諸比丘：「此三三昧。
云何為三？空三昧、無願三昧、無想三昧。
^cb630b4「彼云何名為空三昧？
所謂空者，觀一切諸法，皆悉空虛，是謂名為空三昧。
^cb630b6「彼云何名為無想三昧？
所謂無想者，於一切諸法，都無想念，亦不可見，是謂名為無想三昧。
^cb630b8「云何名為無願三昧？
所謂無願者，於一切諸法，亦不願求，是謂名為無願三昧。
^cb630b10「如是，比丘！有不得此三三昧，久在生死，不能自覺寤。
如是，諸比丘！當求方便，得此三三昧。
如是，諸比丘！當作是學。」
^cb630b13爾時，諸比丘聞佛所說，歡喜奉行。
^gatha幢、毘沙、法王　瞿默、神足化
^gatha齋戒、現在前　長壽、結、三昧
增壹阿含經卷第十六

^pb1^folio#agmu17增壹阿含經卷第十七
^lb^au〔東晉罽賓三藏瞿曇僧伽提婆譯〕
^lb^ck25【四諦品】四諦品第二十五
^n1【一】
^cb631a7聞如是：
一時，佛在舍衛國祇樹給孤獨園。
^cb631a8爾時，世尊告諸比丘：「當修行四諦之法。
云何為四？所謂初苦諦，義不可盡，義不可窮，說法無盡。
第二者苦習諦，義不可盡，義不可窮，說法無盡。
第三者苦盡諦，義不可盡，義不可窮，說法無盡。
第四者苦出要諦，義不可盡，義不可窮，說法無盡。
^cb631a13「彼云何名為苦諦？
所謂苦諦者，生苦、老苦、病苦、死苦、憂悲惱苦、
怨憎會苦、恩愛別離苦、所欲不得苦，取要言之，
五盛陰苦，是謂名為苦諦。
^cb631a17「彼云何名為苦習諦？
所謂習諦者，愛與欲相應，心恒染著，是謂名為苦習諦。
^cb631a19「彼云何名為苦盡諦？
所謂盡諦者，欲愛永盡無餘，不復更造，是謂名為苦盡諦。
^cb631a21「彼云何名為苦出要諦？
所謂苦出要諦者，謂賢聖八品道，所謂正見、
正治、正語、正行、正命、正方便、正念、正三昧，是謂名為苦出要諦。
^cb631a24「如是，比丘！有此四諦，實有不虛，世尊之所說，故名為諦。
諸有眾生，二足、三足、四足，欲者、色者、無色者，
有想、無想者，如來最上。
然成此四諦，故名為四諦。
是謂，比丘！有此四諦。
然不覺知，長處生死，輪轉五道。
我今以得此四諦，從此岸至彼岸，成就此義，
斷生死根本，更不復受有，如實知之。」
^cb631b2爾時，世尊便說此偈：
^gatha「今有四諦法，如實而不知，
^gatha輪轉生死中，終不有解脫。
^gatha如今有四諦，以覺以曉了，
^gatha以斷生死根，更亦不受有。
^cb631b7「若有四部之眾，不得此諦，不覺不知，便隨五道。
是故，諸比丘！當作方便，成此四諦。
如是，諸比丘！當作是學。」
^cb631b9爾時，諸比丘聞佛所說，歡喜奉行。
^n2【二】
^cb631b11聞如是：
一時，佛在舍衛國祇樹給孤獨園。
^cb631b12爾時，世尊告諸比丘：「有此四法，多饒益人。
云何為四？第一法者當親近善知識，第二者當聞法，
第三者當知法，第四者當法法相明。
是謂，比丘！有此四法，多饒益人。
是故，諸比丘！當求方便，成此四法。
如是，諸比丘！當作是學。」
^cb631b17爾時，諸比丘聞佛所說，歡喜奉行。
^n3【三】
^cb631b19聞如是：
一時，佛在舍衛國祇樹給孤獨園。
^cb631b20爾時，世尊告阿難曰：「若如來出現於世時，便有四未曾有法出現於世。
云何為四？此眾生類多有所著，若說不染著法時，
亦復承受，念修行之，心不遠離。
若如來出現於世時，有此四未曾有法出現於世，是謂初未曾有法出現於世。
^cb631b25「復次，阿難！輪轉不住，恒在五道，正使欲說法時，
亦復承受，心不遠離。
若如來出現世時，有此二未曾有法出現於世。
^cb631b28「復次，阿難！此眾生類，恒懷憍慢，不去心首，
若使說法，亦復承受，心不遠離。
然復，阿難！此眾生類，恒懷憍慢，不去須臾，
設復說法時，亦復承受，是謂第三未曾有法出現於世。
^cb631c3「復次，阿難！此眾生類，無明所覆，設復說有明法時，亦復承受而不忘失。
若復，阿難！說此有明、無明法時，而心意柔和，恒喜修行。
是謂，阿難！若如來出現世時，便有此四未曾有法出現於世。
若有多薩阿竭現在時，便有此四未曾有法出現於世。
是故，阿難！當發喜心向如來所。
如是，阿難！當作是學。」
^cb631c10爾時，阿難聞佛所說，歡喜奉行。
^n4【四】
^cb631c11聞如是：
一時，佛在舍衛國祇樹給孤獨園。
^cb631c12爾時，世尊告諸比丘：「我今當說擔，亦當說持擔人，
亦當說擔因緣，亦當說捨擔。
汝等比丘，諦聽！諦聽！
善思念之，我今當說。」
^cb631c15諸比丘對曰：「如是。
世尊！」是時，諸比丘從佛受教。
^cb631c16世尊告曰：「彼云何名為擔？
所謂五盛陰是。云何為五？
所謂色、痛、想、行、識陰，是謂名為擔。
^cb631c18「彼云何名為持擔人？
所謂持擔人者，人身是也。
字某、名某，如是生，食如是食，受如是苦樂，
壽命長短，是謂名為持擔人。
^cb631c21「彼云何名為擔因緣？
所謂擔因緣者，愛著因緣是。
與欲共俱，心不遠離，是謂名為擔因緣。
^cb631c23「彼云何名為當捨離擔？
所謂能使彼愛永盡無餘，已除、已吐。
是謂，比丘！名捨離擔。
^cb631c25「如是，比丘！我今已說擔，已說擔因緣，已說持擔人，
已說捨擔，然諸如來所應行者，我今已辦。
若樹下、空處、露坐，常念坐禪，莫行放逸。」
^cb631c28爾時，世尊便說此偈：
^gatha「當念捨重擔，更莫造新擔，
^gatha擔是世間病，捨擔第一樂。
^gatha亦當除愛結，及捨非法行，
^gatha盡當捨離此，更不復受愛。
^cb632a4「是故，諸比丘！當作方便，捨離於擔。
如是，諸比丘！當作是學。」
^cb632a5爾時，諸比丘聞佛所說，歡喜奉行。
^n5【五】
^cb632a7聞如是：
一時，佛在舍衛國祇樹給孤獨園。
^cb632a8爾時，世尊告諸比丘：「有此四生。
云何為四？所謂卵生、胎生、濕生、化生。
^cb632a9「彼云何名為卵生？
所謂卵生者，鷄、雀、烏、鵲、孔雀、蛇、魚、蟻子之屬，皆是卵生。
是謂名為卵生。
^cb632a11「彼云何名為胎生？
所謂人及畜生，至二足蟲，是謂名為胎生。
^cb632a13「彼云何名為因緣生？
所謂腐肉中虫、廁中虫、如尸中虫。
如是之屬，皆名為因緣生。
^cb632a15「彼云何名為化生？
所謂諸天、大地獄、餓鬼、若人、若畜生，是謂名為化生。
是謂，比丘！有此四生。
諸比丘捨離此四生，當求方便，成四諦法。
如是，諸比丘！當作是學。」
^cb632a19爾時，諸比丘聞佛所說，歡喜奉行。
^n6【六】
^cb632a20聞如是：
一時，尊者舍利弗、尊者目揵連在羅閱城迦蘭陀竹園所。
^cb632a21爾時，舍利弗告諸比丘：「世間有此四人。
云何為四？所謂第一人者與結相隨，然內有結而不知。
或有一人與結相隨，然內有結如實知之。
或有一人不與結相隨，然內無結如實而不知。
或有一人不與結相隨，然內無結如實知之。
^cb632a27「諸賢當知，第一人者與結相隨，然內有結而不知，
此二有結人中，此人最為下賤。
所謂彼第二人與結相隨，內有結如實知之，此人極為妙。
彼第三人不與結相隨，內無結如實而不知，
此人於二無結人中，此人最為下賤。
所謂彼第四人不與結相隨，內無結如實知之，此人於無結人中最為第一。
諸賢當知，世間有此四人。」
^cb632b5是時，尊者目連問舍利弗曰：「有何因緣，
有結相隨人，一人下賤，一人最妙？
復有何因緣，此二無結人相隨，一人下賤，一人最妙？」
^cb632b8舍利弗對曰：「彼與結相隨，內有結如實不知。
彼人作是念：『我當作淨想。』
彼便思惟作淨想。
當作淨想時，便起欲心，以起欲心已，便有貪欲、
瞋恚、癡心而命終。
爾時，不求方便，滅此欲心，便有瞋恚、愚癡之心而命終。
目連當知，猶如有人詣市買得銅器，塵土垢坌，極為不淨。
彼人不隨時摩抆，不隨時淨洗，然彼銅器倍更生垢，極為不淨。
此第一人亦復如是，與垢相隨，內有結如實不知，
彼便作是念：『我當思惟淨想。』
已思惟淨想，便生欲心，已生欲心，則有貪欲、
瞋恚、愚癡而命終，不求方便，滅此欲心。
^cb632b20「彼第二人與結相隨，內有結如實知！
『我今可捨淨想，思惟不淨想。』
彼已捨淨想，思惟不淨想，彼以思惟不淨想，
便不生欲心，求方便，不得者得、不獲者獲、
不及者及，便無貪欲、瞋恚、愚癡，亦復無結而命終。
猶如有人從市中買得銅器，塵垢所染，
彼人隨時修治，洗蕩使淨。
此人亦復如是。與結相隨，內有結如實知之。
彼人便捨淨想，思惟不淨想，彼思惟不淨想，
更求方便，不得者得、不獲者獲、不作證者教令得證，
已無欲心、無瞋恚、愚癡而命終。
是謂，目連！有此二人與結相隨，一人下賤，一人最妙。」
^cb632c3目連曰：「復以何因緣，使此二人不與結相隨，
一人下賤，一人最妙？」
^cb632c5舍利弗曰：「彼第三人不與結相隨，內無結如實而不知。
彼便作是思惟，我不求方便思惟，不得者得、
不獲者獲、不作證者而作證。
彼人有欲心、瞋恚、愚癡所縛而命終。
猶如有人詣市買銅器，塵垢所染，然不隨時洗治，
亦不隨時修治；此第三人亦復如是，不與結相隨，
內無結如實不知，亦不作是學，我當求方便，
滅此諸結；而有貪欲、瞋恚、愚癡之心而命終。
^cb632c13「彼第四人不與結俱，內無結如實知之。
彼便作是思惟，求方便，不得者得、不獲者獲、不作證者令作證。
彼以無此結而命終。
猶如有人詣市，得好銅器極淨潔，復加隨時修治，磨洗其器。
爾時，彼器倍復淨好，此第四人亦復如是，
不與結相隨，內無結如實知之，彼便作是思惟，
求方便，不獲者獲、不得者得、不作證者而作證，
彼便無結使貪欲、瞋恚、愚癡，身壞命終。
是謂，目連！有此二人不與結相隨，內無結如實知之，
一人為上，一人下賤。」
^cb632c24是時，尊者目連問舍利弗曰：「何以故名曰結？」
^cb632c25舍利弗曰：「目連當知，惡不善法，起諸邪見，故名為結。
或復有人而作是念：『如來問我義已，然後與諸比丘說法，
不問餘比丘義，而如來與比丘說法。』
或復有是時，世尊語餘比丘而說法，然不語彼比丘如來說法。
『如來不語我與比丘說法。』
或有不善，或有貪欲。
既有不善，又有貪欲，此二俱不善。
^cb633a3「或復有時，比丘作是念：『我恒在諸比丘前而入村乞食，不使餘比丘在比丘前而入村乞食。』
或有是時，餘比丘在前而入村乞食，不使彼比丘在比丘前而入村乞食。
『我不在比丘前而入村乞食。』
既有不善，又有貪欲，此二俱不善。
^cb633a8「目連當知，或復有是時，比丘作是念：『我當在比丘前坐，
先前受水，先前得食，不使餘比丘先比丘坐，
先前受水，先前得食。』
或復有時，餘比丘在比丘前坐，先前受水，
先前得食，不使彼比丘在比丘前坐，先前受水，先前得食。
『我不在比丘前坐，先前受水，先前得食。』
既有不善，又有貪欲，此二俱不善。
^cb633a15「或復有時，比丘作是念：『我食已與檀越說法，不使餘比丘食訖與檀越說法。』
或復有時，餘比丘食竟與檀越說法，不使彼比丘食竟與檀越說法。
『不使我食竟與檀越說法。』
既有不善，又有貪欲，此二俱不善。
^cb633a20「或復有時，比丘作是念：『我當至園中，與長者婆羅門說法，
不使餘比丘至園中，與長者婆羅門說法。』
或復有時，餘比丘至園中，與長者婆羅門說法，
不使餘比丘至園中，與長者婆羅門說法。
『不使我至園中，與長者婆羅門說法。』
既有不善，又有貪欲，此二俱不善。
^cb633a26「或復有時，比丘作是念：『我今犯戒，使諸比丘不知我犯戒。』
或復有時，彼比丘犯戒，諸比丘知此比丘犯戒，
既有不善，又有貪欲，此二俱不善。
^cb633b1「或復有時，比丘作是念：『我今犯戒，不使餘比丘語我言犯戒。』
或復有時，彼比丘犯戒，餘比丘語言犯戒。
既有不善，又有貪欲，此二俱不善。
^cb633b4「或復有時，彼比丘作是念：『我今犯戒，使清淨比丘告我，不使不清淨比丘告我。』
或復有時，不清淨比丘告彼比丘言：『彼比丘犯戒。』
既有不善，又有貪欲，此二俱不善。
^cb633b8「或復有時，比丘作是念：『我今犯戒。
若有比丘告我者，當在屏處，不在大眾之中。』
或復有時，彼比丘犯戒，在大眾中告語，不在屏處。
比丘復作是念：『此諸比丘在大眾中告我，不在屏處。』
既有不善，又有貪欲，此二俱不善。
^cb633b13「目連當知，此諸法之本，興起此行者，名為結使。
目連！復知諸有四部之眾，犯此行者，皆共聞知。
雖言我行阿練若，在閑靜之處，正使著五納衣，
恒行乞食，不擇貧富，行不卒暴，往來住止，
坐起動靜，言語默然，彼比丘作是念：『使比丘、
比丘尼、優婆塞、優婆夷斯諸梵行者，恒來供養我。』
彼比丘雖有是念，然四部眾亦不隨時供養。
所以然者，以彼比丘惡不善行未除故，見聞念知。
猶如有人，一銅器極為清淨，復以不淨盛著銅器中，
復以餘器蓋其上，持行詣國界。
眾人見已，問彼人曰：『君所持者是何物乎？
我等欲得觀見。』是時，眾人素既飢儉，謂呼：『是好飲食。』
尋發器蓋，然是不淨，皆共得見。
此比丘亦復如是。
雖有阿練若行，隨時乞食，著五納衣，正身正意，
繫念在前，彼雖生此念：『欲使諸梵行者，隨時來供養。』
然復諸梵行人，不隨時供養。
所以然者，以彼比丘惡不善法結使未盡故。
^cb633c2「目連當知，諸有比丘無此惡不善法，結使已盡，
見聞念知，雖在城傍行，猶是持法之人。
或受人請，或受長者供養，彼比丘無此貪欲之想。
是時，四部之眾及諸梵行者，皆來供養。
所以然者，以彼比丘行清淨故，皆見聞念知。
猶如有人有好銅器，盛好飲食，氣味極香，
復以物蓋其上，持行詣國界，眾人見已，
問彼人曰：『此是何物，我等欲得觀見。』
時尋發看，見是飲食，皆共取食。
此亦如是，比丘見聞念知，雖在城傍行，
受長者供養，彼不作是念：『使諸梵行者來供養我。』
然復諸梵行者，皆來供養之。
所以然者，以彼比丘惡不善行以除盡故。
是故，目連！以此諸行故，名為結使。」
^cb633c16是時，尊者大目揵連歎曰：「善哉！
善哉！舍利弗！所以然者，我昔遊此羅閱城迦蘭陀竹園所，
到時著衣持鉢，入羅閱城乞食，至彼車師舍，在門外默然而立。
是時，彼工師手執斧而斫材。
是時，更有長老工師有少事緣，來至此工師舍。
是時，彼工師修治材板。
是時，彼老工師而生此念：『此小工師斫材如我意不？
我今當觀之。』是時，彼工師所嫌之處，彼工師盡取斫之。
是時，彼老工師甚懷歡喜，而作是念：『善哉！
善哉！卿所斫材盡如我意。』
此亦如是，諸有比丘心不柔和，捨沙門行，
心懷姦偽，不從沙門之法，性行麁踈，不知慚愧，
強顏耐辱，為卑賤行，無有勇猛。
或喜多忘失，不憶所行，心意不定，所作錯亂，
諸根不定，然今尊者舍利弗觀察性行已，而修治之。
^cb634a2「諸有族姓子，以信堅固，出家學道，甚恭敬戒，
不捨沙門賢聖之法，無有幻偽，不行卒暴，
心意柔和，言常含笑，不傷人意，心恒一定，
無有是非，諸根不亂。
彼聞尊者舍利弗語已，便自承受，亦不忘失。
猶如若男、若女，端正無雙，極自沐浴，著好新衣，用香塗身。
若復有人，復加以優鉢華，持用奉上，彼人得已，
即著頭上，歡喜踊躍，不能自勝。
此亦如是，若有族姓子，以信堅固，出家學道，
恭敬於戒，不失沙門之法，無有幻偽，不行卒暴，
心意柔和，言常含笑，不傷人意，心恒一定，
無有是非，諸根不亂。
彼從尊者舍利弗聞是語已，甚懷歡喜，
不能自勝，而受其教。
如此諸族姓子說此法教。」
^cb634a16爾時，諸賢各各聞其所說，歡喜奉行。
^n7【七】
^cb634a17聞如是：
一時，佛在舍衛國祇樹給孤獨園。
^cb634a18爾時，世尊告諸比丘：「有此四果。
云何為四？或有果生而似熟，或有果熟而似生，
或有果熟而似熟，或有果生而似生。
是謂，比丘！世間有此四果。
世間有此四人，亦復如是。
云何為四？或有人熟而像生，或有人生而像熟，
或有人生而似生，或有人熟而似熟。
^cb634a24「何等人生而似熟？
或有人往來行步不行卒暴，眼目視瞻恒隨法教，
著衣持鉢亦復隨法行步，視地不左右顧望；
然復犯戒不隨正行，實非沙門而似沙門，
不行梵行而自言行梵行，盡壞敗正法，
根敗之種，是謂此人生而像熟。
^cb634a29「彼人云何熟而像生？
或有比丘性行似踈，視瞻不端，亦不隨法行，
喜左右顧視；然復精進多聞，修行善法，
恒持戒律，不失威儀，見少非法，便懷恐懼，是謂此人熟而像生。
^cb634b4「彼云何人生而像生？
或有比丘不持禁戒，不知行步禮節，亦復不知出入行來，
亦復不知著衣持鉢，諸根錯亂，心著色、
聲、香、味、細滑之法，彼犯禁戒，不行正法，
不是沙門而似沙門，不行梵行而似梵行，
根敗之人，不可修飾，是謂此人生而似生。
^cb634b10「彼云何有人熟而似熟？
或有比丘持戒禁限，出入行步不失時節，
看視不失威儀；然極精進，修行善法，威儀禮節皆悉成就，
見小非法，便懷恐怖，況復大者，是謂此人熟而似熟。
^cb634b15「是謂，比丘！世間有此四果之人，當學熟果之人。
如是，諸比丘！當作是學。」
^cb634b16爾時，諸比丘聞佛所說，歡喜奉行。
^n8【八】
^cb634b18聞如是：
一時，佛在舍衛國祇樹給孤獨園。
^cb634b19爾時，世尊告諸比丘：「今日空中有隨嵐風，
設復有飛鳥至彼者，若鳥、鵲、鴻、鵠值彼風者，
頭腦、羽翼各在一處。
此間一比丘亦復如是。
捨禁戒已，作白衣行，是時三衣、鉢器、鍼筩六物之屬各在一處，
猶隨嵐之風吹殺彼鳥。
是故，諸比丘！當修行梵行。
如是，諸比丘！當作是學。」
^cb634b25爾時，諸比丘聞佛所說，歡喜奉行。
^n9【九】
^cb634b27聞如是：
一時，佛在舍衛國祇樹給孤獨園。
^cb634b28爾時，世尊告諸比丘：「比丘當知，有此四鳥。
云何為四？或有鳥聲好而形醜，或有鳥形好而聲醜，
或有鳥聲醜形亦醜，或有鳥形好聲亦好。
^cb634c2「彼云何鳥聲好而形醜？
拘翅羅鳥是也。是謂此鳥聲好而形醜。
彼云何鳥形好而聲醜？
所謂鷙鳥是也。是謂此鳥形好而聲醜。
彼云何鳥聲醜形亦醜？
所謂兔梟是也。是謂此鳥聲醜形亦醜。
復有何鳥聲好形亦好？
所謂孔雀鳥是也。
是謂此鳥聲好形亦好。
是謂，比丘！有此四鳥，當共覺知。
^cb634c8「此亦如是，世間亦有四人似鳥，當共覺知。
云何為四？於是，或有比丘顏貌端政，出入行來，
著衣持鉢，屈申俯仰，威儀成就；亦復不能有所諷誦諸所有法，
初善、中善、竟善，不能承法之教，亦復不能善諷誦讀。
是謂此人形好而聲不好。
^cb634c14「復有何等人聲好而形醜？
或有一比丘出入行來，屈申俯仰，著衣持鉢，
威儀不成就，恒好廣說；然復彼人精進持戒，
聞法能知所學，多聞諸所有法，初善、中善、
竟善，義理深邃，具足修梵行，然復彼法善持善誦。
是謂此人聲好而形醜。
^cb634c19「彼復有何等人聲醜形亦醜？
或有一人犯戒、不精進、不多聞，所聞便失；
彼於此法，應具足行梵行，然不肯承受。
是謂此人聲亦醜形亦醜。
^cb634c23「彼何等人聲亦好形亦好？
或有比丘顏貌端政，出入行來，著衣持鉢，
不左右顧視；然復精進修行善法。
然戒律具足，見小非法，尚懷恐懼，何況大者！
亦復多聞，所受不忘，諸所有法，初善、中善、
竟善，修其善行，如此之法，善諷誦讀。
是謂此人聲好形亦好。
^cb634c28「是謂世間有此四人，在世間者，當共覺知。
是故，諸比丘！當學聲好形亦好。
如是，諸比丘！當作是學。」
^cb635a2爾時，諸比丘聞佛所說，歡喜奉行。
^n10【一〇】
^cb635a3聞如是：
一時，佛在舍衛國祇樹給孤獨園。
^cb635a4爾時，世尊告諸比丘：「有四種雲。
云何為四？或有雲雷而不雨，或有雲雨而不雷，
或有雲亦雨亦雷，或有雲亦不雨亦不雷，是謂四種雲。
世間四種人而像雲，何等四人？
或有比丘雷而不雨，或有比丘雨而不雷，
或有比丘亦不雨亦不雷，或有比丘亦雨亦雷。
^cb635a10「彼云何比丘雷而不雨？
或有比丘高聲誦習，所謂契經、祇夜、受決、
偈、本末、因緣、已說、生經、頌、方等、未曾有法、譬喻。
如是諸法，善諷誦讀，不失其義；不廣與人說法。
是謂此人雷而不雨。
^cb635a14「彼云何人雨而不雷？
或比丘有顏色端政，出入行來，進止之宜，
皆悉具知，修諸善法，無毫釐之失；然不多聞，
亦不高聲誦習，復不修行契經、本末、授決、
偈、因緣、譬喻、生經、方等、未曾有法，然從他承受，
亦不忘失，好與善知識相隨，亦好與他說法。
是謂此人雨而不雷。
^cb635a20「彼何等人亦不雨亦復不雷？
或有一人顏色不端政，出入行來，進止之宜，
皆悉不具，不修諸善法；然不多聞，亦不高聲誦習讀，
復不修行契經至方等，亦復不與他說法。
是謂此人亦不雨亦不雷。
^cb635a25「復有何等人亦雨亦雷？
或有一人顏色端政，出入行來，進止之宜，
亦悉具知，好喜學問，所受不失；亦好與他說法，
勸進他人，令使承受。
是謂此人亦雷亦雨。
是謂，比丘！世間有此四人。
是故，比丘！當作是學。」
^cb635b1爾時，諸比丘聞佛所說，歡喜奉行。
^gatha諦、饒益、阿難　重擔、四生、結
^gatha四果、隨嵐風　四鳥、雷在後
增壹阿含經卷第十七

^pb1^folio#agmu18增壹阿含經卷第十八
^lb^au〔東晉罽賓三藏瞿曇僧伽提婆譯〕
^lb^ck26【四意斷品】四意斷品第二十六之一
^n1【一】
^cb635b11聞如是：
一時，佛在舍衛國祇樹給孤獨園。
^cb635b12爾時，世尊告諸比丘：「猶如山河、石壁、百草、
五穀，皆依於地而得長大，然復此地最尊、最上。
此亦如是，諸善道品之法，住不放逸之地，使諸善法而得長大。
^cb635b15「無放逸比丘修四意斷，多修四意斷。
云何為四？於是，比丘！
未生弊惡法，求方便令不生，心不遠離，
恒欲令滅；已生弊惡法，求方便令不生，
心不遠離，恒欲令滅；未生善法，求方便令生；
已生善法，求方便令增多，不忘失，具足修行，心意不忘。
如是，比丘修四意斷。
是故，諸比丘！當求方便，修四意斷。
如是，諸比丘！當作是學。」
^cb635b23爾時，諸比丘聞佛所說，歡喜奉行。
^n2【二】
^cb635b24聞如是：
一時，佛在舍衛國祇樹給孤獨園。
^cb635b25爾時，世尊告諸比丘：「比丘當知，諸有粟散國王及諸大王皆來附近於轉輪王，
轉輪王於彼最尊、最上。
此亦如是，諸善三十七道品之法，無放逸之法最為第一。
^cb635b28「無放逸比丘修四意斷。
於是，比丘！未生弊惡法，求方便令不生，
心不遠離，恒欲令滅；已生弊惡法，求方便令不生，
心不遠離，恒欲令滅；未生善法，求方便令生；
已生善法，重令增多，終不忘失，具足修行，心意不忘。
如是，諸比丘修四意斷。
如是，諸比丘！當作是學。」
^cb635c6爾時，諸比丘聞佛所說，歡喜奉行。
^n3【三】
^cb635c7聞如是：
一時，佛在舍衛國祇樹給孤獨園。
^cb635c8爾時，世尊告諸比丘：「諸有星宿之光，月光最為第一。
此亦如是，諸善功德三十七品之法，無放逸行最為第一，
最尊、最貴。
^cb635c10「無放逸比丘修四意斷。
云何為四？於是，比丘！
若未生弊惡法，求方便令不生；若已生弊惡法，
求方便令滅；若未生善法，求方便令生；
若已生善法，求方便重令增多，終不忘失，
具足修行，心意不忘。
如是，比丘修四意斷。
是故，諸比丘！當求方便，修四意斷。
如是，諸比丘！當作是學。」
^cb635c17爾時，諸比丘聞佛所說，歡喜奉行。
^n4【四】
^cb635c18聞如是：
一時，佛在舍衛國祇樹給孤獨園。
^cb635c19爾時，世尊告諸比丘：「諸有華之屬，瞻𭅇蔔之華、
須摩那華，天上、人中，婆師華最為第一。
此亦如是，諸善功德三十七道品之法，無放逸行為第一。
^cb635c22「若無放逸比丘修四意斷。
云何為四？於是，比丘！
若未生弊惡法，求方便令不生；已生弊惡法，
求方便令滅；若未生善法，求方便令生；
已生善法，求方便令增多，終不忘失，具足修行，心意不忘。
如是，比丘修四意斷。
是故，諸比丘！當求方便，修四意斷。
是故，諸比丘！當作是學。」
^cb636a4爾時，諸比丘聞佛所說，歡喜奉行。
^n5【五】
^cb636a6聞如是：
一時，佛在舍衛國祇樹給孤獨園。
^cb636a7爾時，王波斯匿乘寶羽之車，出舍衛城，
至祇洹精舍，欲覲世尊。
諸王常法有五威容，捨著一面，前至世尊所，
頭面禮足，在一面坐。
^cb636a10爾時，世尊告大王曰：「大王當知，世間有四種人出現於世。
云何為四？或有一人，先闇而後明；或有一人，
先明而後闇；或有一人，先闇而後闇；或有一人，先明而後明。
^cb636a13「彼人云何先闇而後明？
於是，或有一人生卑賤家，或旃陀羅種、
或噉人種、或工師種、或婬泆家生，或無目、
或無手足、或時裸跣、或諸根錯亂；然復身、
口行善法，意念善法。
彼若見沙門、婆羅門、諸尊長者，恒念禮拜，
不失時節，迎來起送，先笑後語，隨時供給。
若復有時見乞兒者，若沙門、婆羅門，若路行者，
若貧匱者，若有錢財，便持施與，設無財貨者，
便往至長者家，乞求施與。
若復見彼施者，便還歡喜踊躍，不能自勝。
身行善法，口修善法，意念善法，身壞命終，生善處天上。
猶如有人，從地至床，從床乘馬，從馬乘象，
從象乘講堂，由是故我今說，此人先闇而後明。
如是，大王！此人名曰先闇而後明。
^cb636a28「彼人云何先明而後闇？
於是，或有一人在大家生，若剎利種、若長者種、
若婆羅門種，饒財多寶，金、銀、珍寶、車𤦲、
馬碯、水精、琉璃，僕從、奴婢不可稱計，象、
馬、䐗、羊皆悉具足。
然復此人顏貌端政，如桃華色，彼人恒懷邪見，
邊見相應，彼便有此見：無施、無受，亦無前人何所施物，
亦無善惡之行，亦無今世、後世，亦無得道者，
世無阿羅漢可承敬者，於今世、後世可作證者。
彼若見沙門、婆羅門，便起瞋恚，無恭敬心。
若見人惠施者，心不喜樂，身、口、意所作行而不平均，
以行非法之行，身壞命終，生地獄中。
猶如有人從講堂至象，從象至馬，從馬至床，從床至地。
由是故，我今說此人，如是，大王！
所謂此人先明而後闇。
^cb636b13「彼云何有人從闇至闇？
若復有人生卑賤家，或旃陀羅家、或噉人家、
或極下窮家，此人必生此中，或復有時，
諸根不具，顏色麁惡。
然復彼人恒懷邪見，彼便有此見：無今世、
後世，無沙門、婆羅門，亦無得道者，亦無阿羅漢可承敬者，
亦無今世、後世可作證者。
彼若見沙門、婆羅門，便起瞋恚，無恭敬心。
若見人來惠施者，心不喜樂，身、口、意所作行而不平等，
誹謗聖人，毀辱三尊。
彼既自不施，又見他施，甚懷瞋恚，以行瞋恚，
身壞命終，生地獄中。
猶如有人從闇至闇，從火焰至火焰，捨智就愚。
由是而言，此人可謂先闇而後闇，大王當知，故名此人從闇至闇。
^cb636b26「彼名何等人從明至明？
或有一人生豪族家，或剎利種、或國王家、
或大臣家，饒財多寶，不可稱計。
然復彼人顏色端政，如桃華色。
彼人恒有正見，心無錯亂。
彼有此正見：有施、有福、有受者，有善、惡之報，
有今世、後世，有沙門、婆羅門。
設復彼人若見沙門、婆羅門，起恭敬心，
和顏悅色，己身恒喜布施，亦復勸人使行布施之，
設布施之日，心懷踊躍，不能自勝，彼身行善，
口行善，意行善，身壞命終生善處。
猶如有人從講堂至講堂，從宮至宮。
由是而言，我今說此人從明至明。
是為，大王！世間有此四人。」
^cb636c9爾時，世尊便說此偈：
^gatha「王當知貧人，有信好布施，
^gatha見沙門婆羅，及諸可施者，
^gatha能復起迎逆，而教於正見，
^gatha施時極歡喜，所求不逆人。
^gatha彼人是良友，終不為惡行，
^gatha恒喜行正見，常念求善法。
^gatha大王如彼人，死時有所適，
^gatha必生兜術天，先闇而後明。
^gatha如人極為富，不信好喜恚，
^gatha慳貪心怯弱，邪見而不改。
^gatha見沙門梵志，及諸乞求者，
^gatha恒喜呵罵詈，邪見言無有。
^gatha見施起瞋恚，不令有施人，
^gatha彼人行極弊，造諸惡元本。
^gatha如是彼人者，臨欲命終時，
^gatha當生地獄中，先明而後闇。
^gatha如有貧賤人，無信好瞋恚，
^gatha造諸不善行，邪見不信正。
^gatha設見沙門士，及諸可事者，
^gatha而取輕毀之，慳貪無有信。
^gatha施時而不喜，見他施亦然，
^gatha彼人所造行，所適無安處。
^gatha如此彼之人，必當取命終，
^gatha當生地獄中，先闇而後闇。
^gatha如人極有財，有信好布施，
^gatha正見不他念，恒喜求善法。
^gatha設見諸道士，及諸可施者，
^gatha起恭迎敬之，而學於正見。
^gatha與時極和悅，常念於平均，
^gatha惠施無悋惜，不逆於人心。
^gatha彼人受命決，不造諸非法，
^gatha當知彼之人，臨欲命終時，
^gatha必生好善處，先明而後明。
^cb637a15「是故，大王！當學先明而後明，莫學先明而後闇。
如是，大王！當作是學。」
^cb637a16爾時，波斯匿王聞佛所說，歡喜奉行。
^n6【六】
^cb637a18聞如是：
一時，佛在舍衛國祇樹給孤獨園。
^cb637a19爾時，尊者阿難至世尊所，頭面禮足，在一面住，
斯須，復以兩手摩如來足已，復以口嗚如來足上，
而作是說：「天尊之體，何故乃爾？
身極緩爾，如來之身不如本故。」
^cb637a22世尊告曰：「如是。阿難！
如汝所言，今如來身皮肉已緩，今日之體不如本故。
所以然者，夫受形體，為病所逼。
若應病眾生，為病所困；應死眾生，為死所逼。
今日如來，年已衰微，年過八十。」
^cb637a27是時，阿難聞此語已，悲泣哽噎，不能自勝，
並作是語：「咄嗟，老至乃至於斯。」
^cb637a29是時，世尊到時，著衣持鉢，入舍衛城乞食。
是時，世尊漸漸乞食，至王波斯匿舍。
當於爾時，波斯匿門前，有故壞車數十乘，捨在一面。
^cb637b3是時，尊者阿難以見車棄在一面，見已，
白世尊曰：「此車王波斯匿車，昔日作時極為精妙，
如今日觀之，與瓦石同色。」
^cb637b6世尊告曰：「如是，阿難！
如汝所言，如今觀所有車，昔日之時極為精妙，
金銀所造，今日壞敗，不可復用。
如是外物尚壞敗，況復內者？」
^cb637b9爾時，世尊便說此偈：
^gatha「咄此老病死，壞人極盛色，
^gatha初時甚悅意，今為死使逼。
^gatha雖當壽百歲，皆當歸於死，
^gatha無免此患苦，盡當歸此道。
^gatha如內身所有，為死之所驅，
^gatha外諸四大者，悉趣於本無。
^gatha是故求無死，唯有涅槃耳，
^gatha彼無死無生，都無此諸行。」
^cb637b18爾時，世尊即就波斯匿王坐。
是時，王波斯匿與世尊辦種種飲食。
觀世尊食竟，王更取一小座，在如來前坐，
白世尊曰：「云何，世尊！
諸佛形體皆金剛數，亦當有老、病、死乎？」
^cb637b21世尊告曰：「如是，大王！
如大王語，如來亦當有此生、老、病、死。
我今亦是人數，父名真淨，母名摩耶，出轉輪聖王種。」
^cb637b24爾時，世尊便說此偈：
^gatha「諸佛出於人，父名曰真淨，
^gatha母名極清妙，豪族剎利種。
^gatha死徑為極困，都不觀尊卑，
^gatha諸佛尚不免，況復餘凡俗。」
^cb637c1爾時，世尊與波斯匿王而說此偈：
^gatha「祠祀火為上，詩書頌為尊，
^gatha人中王為貴，眾流海為首。
^gatha眾星月為上，光明日為先，
^gatha八方上下中，世界之所載。
^gatha天及世人民，如來最為尊，
^gatha其欲求福祿，當供養三佛。」
^cb637c8是時，世尊說此偈已，便從座起而去，還祇洹精舍，就座而坐。
^cb637c9爾時，世尊告諸比丘：「有四法，在世間人所愛敬。
云何為四？少壯之年，世間人民之所愛敬；
無有病痛，人所愛敬；壽命，人所愛敬；恩愛集聚，人所愛敬。
是謂，比丘！有此四法，世間人民之所愛敬。
^cb637c13「復次，比丘復有四法，世間人民所不愛敬。
云何為四？比丘當知，少壯之年，若時老病，
世人所不喜；若無病者，後便得病，世人所不喜；
若有得壽命，後便命終，世人所不喜；恩愛得集，
後復別離，是世人所不喜。
是謂，比丘！有此四法與世迴轉，諸天、世人，
乃至轉輪聖王、諸佛世尊，共有此法，是為，比丘！
世間有此四法與世迴轉。
^cb637c21「若不覺此四法時，便流轉生死，周旋五道。
云何為四？聖賢戒、賢聖三昧、賢聖智慧、賢聖解脫。
是為，比丘！有此四法而不覺知者，則受上四法。
我今及汝等，以覺知此賢聖四法，斷生死根，不復受有。
如今如來形體衰老，當受此衰耗之報。
是故，諸比丘！當求此永寂涅槃，不生、不老、
不病、不死，恩愛別離，常念無常之變。
如是，比丘，當作是念。」
^cb637c29爾時，諸比丘聞佛所說，歡喜奉行。
^n7【七】
^cb638a2聞如是：
一時，佛在舍衛國祇樹給孤獨園。
^cb638a3爾時，王波斯匿即勅臣佐，嚴寶羽之車，欲出舍衛城觀地講堂。
當於爾時，波斯匿王母命過，年極衰老，
垂向百歲，王甚尊敬，念未曾離目。
是時，波斯匿王邊有大臣，名不奢蜜，高才蓋世，世人尊重。
時，大臣便作是念：「此波斯匿王母年向百歲，
今日命終；設當聞者，王甚愁憂，不能飲食而得重病。
我今當設方便，使王不愁憂，亦使不病。」
^cb638a10是時，大臣即嚴駕五百白象，亦嚴駕五百疋馬，
復嚴五百步兵，復嚴駕五百妓女，復嚴駕五百老母，
復嚴駕五百婆羅門，復有五百沙門，復嚴駕五百衣裳，
復嚴駕五百珍寶，與亡者作好大棺，彩畫極令使妙，
懸繒幡蓋，作倡妓樂，不可稱計，出舍衛城。
^cb638a16是時，波斯匿王還來入城。
是時，王波斯匿有少事，是時王遙見亡者，
問左右曰：「此是何人，供養乃至於斯？」
^cb638a19時不奢蜜曰：「此舍衛城中有長者母無常，是彼之具。」
^cb638a20時王復告曰：「此諸象馬車乘復用為？」
^cb638a21大臣報曰：「此五百老母者，用奉上閻羅王，持用贖命。」
^cb638a22時，王便笑而作是說：「此是愚人之法，命也難保，有何可剋？
如有人墮摩竭魚口，欲求出者，實復難得。
此亦如是，墮閻羅王邊，欲求出，實難可得。」
^cb638a26「此五百妓女亦用贖命。」
王報曰：「此亦難得。」
^cb638a27時大臣曰：「若此妓女不可得者，當用餘者贖之。」
^cb638a28王曰：「此亦難得。」
大臣曰：「若此不可得者，當用五百珍寶贖之。」
^cb638a29王報曰：「此亦難得。」
^cb638b1大臣曰：「此不可得者，用五百衣裳贖之。」
^cb638b2王曰：「此亦難得。」
臣曰：「若此衣裳不可得者，當用此五百梵志呪術，呪術取之。」
^cb638b3王曰：「此亦難得。」
^cb638b4大臣曰：「若此五百梵志不可得者，復當持此沙門高才說法，
持用贖之。」
^cb638b6王曰：「此不可得。」
大臣曰：「若說法不可得者，當集兵眾，共大戰鬪而取之。」
^cb638b7時，波斯匿王大笑而曰：「此是愚人之法，
以墮摩竭魚口，終不得出。」
^cb638b9時王曰：「汝當知之，頗有生而不死乎？」
^cb638b10時大臣曰：「此實不可得也。」
時大王報曰：「實不可得，諸佛亦作是說，
夫生有死，命亦難得。」
^cb638b12是時，不奢蜜跪白王曰：「是故，大王！
甚莫愁憂，一切眾生皆歸於死。」
^cb638b13時王問曰：「我何故愁憂？」
^cb638b14時臣白王：「王當知之，大王母者，今日已死。」
^cb638b15是時，波斯匿王聞此語已，八九歎息而語大臣曰：「善哉！
如汝所言，乃能知善權方便。」
^cb638b17是時，王波斯匿還入城，辦種種香華，供養亡母。
供養亡母已，便還駕乘至世尊所。
到已，頭面禮足，在一面坐。
^cb638b19是時，世尊問曰：「大王！
何故塵土坌身？」
^cb638b20王白世尊：「天母命終，向送至城外。
今來詣世尊所，問其所由。
然天母在時，持戒精進，恒修善法，年向百歲，
今日已命終，故來至世尊所耳。
若當我持象贖命可得者，亦當用象贖之；
若當馬贖命可得者，當用馬贖之；若當車乘贖命可得者，
便當用車乘贖之；若當金銀珍寶贖命可得者，
當用金銀珍寶贖之；若當以奴婢、僕從、
城廓、國界，贖命可得者，當以城廓、國界贖命；
若以加尸國界人民贖命可得者，當以加尸人民贖之，莫令我天母命終。」
^cb638c2世尊告曰：「是故，大王！
甚莫愁憂，一切眾生皆歸於死。
一切變易之法，欲令不變易者，終不有此事。
大王當知，人身之法猶如雪揣，要當歸壞；
亦如土坏，同亦歸壞不可久保；亦如野馬幻化，
虛偽不真；亦如空拳，以誑小兒。
是故，大王！莫懷愁憂，恃怙此身。
大王當知，有此四大恐怖，來至此身，不可障護，
亦不可以言語、呪術、藥草、符書，所可除去。
云何為四？一者名為老，壞敗少壯，使無顏色；
二者名病盡，壞敗無病；三者名為死盡，
壞敗命根；四者有常之物歸於無常。
是謂，大王！有此四法不可障護，非力所能伏也。
^cb638c14「大王當知，猶如四方有四大山，從四方來，
使壓眾生，非力所却。
是故，大王！非牢固物，不可恃怙。
是故，大王！當以法治化，莫以非法。
王亦不久，當至生死之海。
王亦當知，諸以法治化者，身壞命終，生善處天上；
若復以非法治化者，身壞命終，生地獄中。
是故，大王！當以法治化，莫以非法。
如是，大王！當作是學。」
^cb638c22爾時，波斯匿王白世尊曰：「此法名何等？
當云何奉行？」
^cb638c23世尊告曰：「此法名除愁憂之刺。」
^cb638c24王白佛言：「實爾，世尊！
所以然者，我聞此法已，所有愁憂之刺，今日已除。
然，世尊！國界事猥，欲還所在。」
^cb638c26世尊告曰：「宜知是時。」
波斯匿王即從坐起，頭面禮足，便退而去。
^cb638c28爾時，波斯匿王聞佛所說，歡喜奉行。
^n8【八】
^cb639a1聞如是：
一時，佛在舍衛國祇樹給孤獨園。
^cb639a2爾時，世尊告諸比丘：「我今非獨在比丘、
比丘尼、清信士、清信女中為尊，乃至世間人民中獨尊，
今有四法本末，我躬自知之，而作證於四部之眾、
天上、人中。云何為四？
一者一切諸行皆悉無常，我今知之，於四部之眾、
天上、人中而作證；二者一切諸行苦；三者一切諸行無我；四者涅槃休息。
我今知之，於四部之眾，於天上、人中而作證。
是謂，比丘！四法之本，是故於天上、人中而獨得尊。」
^cb639a11爾時，諸比丘聞佛所說，歡喜奉行。
^n9【九】
^cb639a12聞如是：
一時，佛在舍衛國祇樹給孤獨園。
^cb639a13爾時，世尊與大比丘眾五百人俱。
爾時，世尊欲詣羅閱城夏坐，舍利弗亦欲詣羅閱城夏坐，
千二百五十弟子皆欲詣羅閱城夏坐，
然舍利弗、目揵連夏坐竟，當取涅槃。
^cb639a17爾時，世尊將諸比丘、舍利弗、目揵連等，
遊羅閱城迦蘭陀竹園，受夏坐已。
爾時，世尊告舍利弗：「今千二百五十弟子，
為汝等在此夏坐，然舍利弗、目揵連比丘當取滅度。
云何，舍利弗！堪任與諸比丘說妙法乎？
我今脊痛，欲小止息。」
^cb639a22舍利弗對曰：「如是。
世尊！」
爾時，世尊躬襞僧迦利，右脇著地，脚脚相累，計意在明。
^cb639a24爾時，尊者舍利弗告諸比丘：「我初受戒時，
以經半月，得四辯才而作證，義理具足。
我今當說之，分別其義，使汝等知，布現分別之。
諦聽！善思念之。」
^cb639a27諸比丘對曰：「如是。」
是時，諸比丘從舍利弗受教。
^cb639a28舍利弗告曰：「何等是四辯才？
我得證者所謂義辯；我由此得證所謂法辯；
我由此得證所謂應辯；我由此得證所謂自辯。
我今當廣分別其義。
若當四部之眾有狐疑者，我今現在，可問其義。
若復，諸賢！於四禪有狐疑者，若復，諸賢！
於四等心有狐疑者，可問我，今當說之。
設復，諸賢！於四意斷有狐疑者，可問我義，我今當說。
四神足、四意止、四諦，有狐疑者，便來問我義，我今當說之。
今不問者，後悔無益！
我今唯有世尊、無所著、等正覺所有深法，
所行眾事，亦問我義，我當說之，後勿有悔。」
^cb639b11是時，尊者大目揵連到時，著衣持鉢，欲入羅閱城乞食。
是時，執杖梵志遙見目連來，各各相詣謂曰：
「此是沙門瞿曇弟子中，無有出此人上，
我等盡共圍已，而取打殺。」
^cb639b15是時，彼梵志便共圍捉，各以瓦石打殺而便捨去，
身體無處不遍，骨肉爛盡，酷痛苦惱，不可稱計。
^cb639b17是時，大目揵連而作是念：「此諸梵志圍我取打，
骨肉爛盡，捨我而去。
我今身體無處不痛，極患疼痛，又無氣力可還至園，我今可以神足還至精舍。」
是時，目連即以神足還至精舍，到舍利弗所，在一面坐。
^cb639b22是時，尊者大目揵連語舍利弗言：「此執杖梵志圍我取打，
骨肉爛盡，身體疼痛，實不可堪，我今欲取般涅槃，故來辭汝。」
^cb639b25時舍利弗言：「世尊弟子之中，神足第一，
有大威力，何故不以神足而避乎？」
^cb639b27目連報言：「我本所造行極為深重，要索受報，
終不可避，非是空中而受此報。
然我今日身極患疼痛，故來辭汝，取般涅槃。」
^cb639b29舍利弗言：「諸有比丘、比丘尼修四神足，
多廣演其義，若彼人意中欲住劫、過劫，
乃至不滅度，何以不住而滅度乎？」
^cb639c3目連報言：「如是，舍利弗！
如來言：『若比丘、比丘尼修四神足，欲住壽經劫者，亦可得耳。』
但如來住劫住者，我亦住耳。
但今日世尊不久當取般涅槃，眾生之類壽命極短，又我不忍見世尊取般涅槃。
然我身體極為疼痛，欲取般涅槃。」
^cb639c8爾時，舍利弗語目連言：「汝今小停，我當先取滅度。」
是時，目連默然不對。
^cb639c10是時，舍利弗往至世尊所，頭面禮足，在一面坐。
時，舍利弗白世尊言：「我今欲取滅度，唯願聽許。」
^cb639c12是時，世尊默然不對。
時舍利弗再三白世尊言：「我今正是時，欲取般涅槃。」
^cb639c14是時，世尊告舍利弗：「汝今何故不住一劫，乃過一劫？」
^cb639c15舍利弗白世尊言：「我躬從世尊聞，躬自承受，
眾生之類受命極短，極壽不過百歲，以眾生命短，故如來壽亦短。
若當如來住壽一劫者，我當亦住壽一劫。」
^cb639c19世尊告曰：「如舍利弗言，以眾生命短，故如來壽亦短，然復此事亦不可論。
所以然者，過去久遠阿僧祇劫，有佛名善念誓願如來、
至真、等正覺，出現於世。
當於爾時，人壽八萬歲，無有中夭者。
彼善念誓願如來當成佛時，即其日便化作無量佛，
立無量眾生在三乘行，有在不退轉地住者；
復立無量眾生在四姓家；復立無量眾生在四天王宮、
艶天、兜術天、化自在天、他化自在天、梵迦夷天、
欲天、色天、無色天，亦於其日，於無餘涅槃界而般涅槃。
而今舍利弗言：『以眾生壽短，故如來壽命亦短。』
云何，舍利弗！而作是說：『如來當住一劫，
至一劫，我亦當住一劫，至一劫。』
然復眾生，不能知如來壽命長短。
舍利弗當知，如來有四不可思議事，非小乘所能知。
云何為四？世不可思議，眾生不可思議，
龍不可思議，佛土境界不可思議。
是謂，舍利弗！有四不可思議。」
^cb640a8舍利弗言：「如是，世尊！
有四不可思議，世界、眾生、龍宮、佛土實不可思議。
然長夜恒有此念：『釋迦文佛終不住一劫。』
又復諸天來至我所，而語我言：『釋迦文佛不久在世，
年向八十，然今世尊不久當取涅槃。』
我今不堪見世尊取般涅槃。
又我躬從如來聞此語：『諸過去、當來、今現在，
諸佛上足弟子先取般涅槃，然後佛取般涅槃；
又最後弟子亦先取般涅槃，然後世尊不久當取滅度。』
唯願世尊聽取滅度。」
^cb640a17世尊告曰：「今正是時。」
^cb640a18舍利弗即住如來前坐，正身正意，繫念在前，
而入初禪；從初禪起，入二禪；從二禪起，
復入三禪；從三禪起，復入四禪；從四禪起，
復入空處、識處、不用處、有想無想處，從有想無想起，
入滅盡定；從滅盡定起，入有想無想處；
從有想無想起，入不用處、識處、空處；從空處起，
入第四禪；從第四禪起，入三禪；從第三禪起，
入第二禪；從第二禪起，入初禪；從初禪起，
入第二禪；從第二禪起，入第三禪；從第三禪起，入第四禪。
時，尊者舍利弗從四禪起已，告諸比丘：「此名師子奮迅三昧。」
^cb640a29是時，諸比丘歎未曾有：「甚奇！
甚特！尊者舍利弗入三昧，速疾乃爾。」
^cb640b1爾時，舍利弗即從坐起，頭面禮世尊足，便退而去。
^cb640b2當於爾時，眾多比丘從舍利弗後。
時舍利弗還顧語：「諸賢！
各欲所至？」
^cb640b4眾多比丘報曰：「我等欲得供養尊者舍利。」
^cb640b5舍利弗言：「止！止！諸賢！
此則為供養已。吾自有沙彌，足得供養我耳。
汝等各還所在，思惟道化，善修梵行，盡於苦際。
如來出世，甚難可遇，時時乃出，猶優曇鉢華時時乃出。
如來亦復如是，億劫乃出。
人身亦復難剋，有信成就亦復難得，欲求出家學如來法亦復難得。
一切諸行欲使不滅盡，此亦難得；滅於愛欲永盡無餘，滅盡涅槃。
今有四法本末，如來之所說。
云何為四？一切諸行無常，是謂初法本末，如來之所說。
一切諸行苦，是謂第二法本末，如來之所說。
一切諸行無我，是謂第三法本末，如來之所說。
涅槃為永寂，是謂第四法本末，如來之所說。
是謂，諸賢！四法本末，如來之所說。」
^cb640b19爾時，諸比丘咸共墮淚：「今舍利弗滅度，何速乃爾。」
^cb640b20爾時，尊者舍利弗告諸比丘：「止！
止！諸賢！慎莫愁憂，變易之法，欲使不變易者，此事不然。
須彌山王尚有無常之變，況復芥子之體，舍利弗比丘而免此患乎？
如來金剛之身，不久亦當取般涅槃，何況我身？
然汝等各修其法行，得盡苦際。」
^cb640b25是時，尊者舍利弗往詣精舍。
到已，收攝衣鉢，出於竹園，往詣本生住處。
是時，尊者舍利弗漸漸乞食至摩瘦國。
爾時，尊者舍利弗遊於摩瘦本生之處，
身遇疾病，極為苦痛。
時，唯有均頭沙彌供養，目下除去不淨，供給清淨。
^cb640c1是時，釋提桓因知舍利弗心中所念，譬如力士屈申臂頃，
從三十三天沒不現，來至舍利弗精舍中。
至已，頭面禮足，復以兩手摩舍利弗足，
自稱姓名，而作是說：「我是天王帝釋。」
^cb640c6舍利弗言：「快哉！天帝！
受命無窮。」
釋提桓因報言：「我今欲供養尊者舍利。」
^cb640c7時舍利弗報言：「止！
止！天帝！此則為供養已，諸天清淨，阿須輪、
龍、鬼及諸天之眾。
我今自有沙彌，足堪使令。」
^cb640c10時，釋提桓因再三白舍利弗言：「我今欲作福業，
莫見違願，今欲供養尊者舍利。」
是時，舍利弗默然不對。
時，釋提桓因躬自除糞，不辭謙苦。
^cb640c13是時，尊者舍利弗即以其夜而般涅槃。
是時，此地六變震動，有大音聲，雨諸天華，
作倡伎樂，諸天側𡍫塞虛空，神妙諸天亦散拘牟頭華，或以栴檀雜碎之香而散其上。
時，舍利弗已取滅度，諸天皆在空中，悲號啼哭，
不能自勝，虛空之中，欲天、色天、無色天，
悉共墮淚，亦如春月細雨和暢。
爾時，亦復如是。「今尊者舍利弗取般涅槃，何其速哉。」
^cb640c21是時，釋提桓因集一切眾香，而耶維尊者舍利弗身，
種種供養已，而收舍利及衣鉢，而付均頭沙彌，
又告之曰：「此是汝師舍利及衣鉢，往奉世尊。
到已，以此因緣，具白世尊，若有所說者，便奉行之。」
^cb640c25是時，均頭報言：「如是，拘翼！」
^cb640c26是時，均頭沙彌捉衣、持鉢及舍利，往至阿難所，
白阿難曰：「我師已取滅度，今持舍利、衣鉢來，用上世尊！」
^cb640c29時阿難見已，即墮淚而作是語：「汝亦來共至世尊所，
以此因緣，共白世尊。
若世尊有所說，我等常奉行之。」
^cb641a2均頭報言：「如是，尊者！」
^cb641a3是時，阿難將均頭沙彌至世尊所，頭面禮足，
白世尊曰：「此均頭沙彌來至我所，白我言：
『我師已滅度，今持衣鉢來奉上如來。』
我今日心意煩惱，志性迷惑，莫知東西，
聞尊者舍利弗取般涅槃，悵然傷心。」
^cb641a7世尊告曰：「云何，阿難！
舍利弗比丘用戒身般涅槃乎？」
^cb641a9阿難對曰：「非也。世尊！」
世尊告曰：「云何，阿難！
用定身、慧身、解脫所見身，而取滅度乎？」
^cb641a11阿難白佛言：「舍利弗比丘不用戒身、定身、
慧身、解脫身、解脫所見身，而取滅度，但舍利弗比丘恒喜教化，
說法無厭足，與諸比丘教誡，亦無厭足。
我今憶此舍利弗深恩過多，是以愁悒耳。」
^cb641a15世尊告曰：「止！止！阿難！
莫懷愁憂，不常之物，欲使恒在者，此事不然。
夫生有死。云何，阿難！
過去諸佛盡非滅度乎？
譬如燈炷，油盡即滅。
如從寶藏、定光至今七佛及弟子眾，盡非般涅槃乎？
如是辟支佛審諦、高稱、遠聞、尼嗟優尼般嗟伽羅，
優般伽羅，爾許辟支佛盡非滅度乎？
賢劫之初，大國聖王名曰善悅摩訶提婆，
如是轉輪聖王今為所在，豈非盡非般涅槃乎？」
^cb641a24爾時，世尊便說此偈：
^gatha「一切行無常，生者當有死，
^gatha不生不復滅，此滅最第一。」
增壹阿含經卷第十八`)